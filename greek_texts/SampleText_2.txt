Ποδαρικό με αυξήσεις, αναδρομικά και λαϊκά έντοκα

Εξαγγελίες για τη χορήγηση των αναδρομικών του οικογενειακού επιδόματος στους δημοσίους υπαλλήλους, για τις αυξήσεις στους μισθούς και τις συντάξεις το 2003, καθώς και για τις εκδόσεις των "λαϊκών" εντόκων γραμματίων του Δημοσίου θα κάνει το Οικονομικό Επιτελείο την ερχόμενη εβδομάδα
ΣΕΡΑΦΕΙΜ ΠΟΛΙΤΗΣ

Νίκος Χριστοδουλάκης. Την Τετάρτη θα ανακοινώσει το "πακέτο SOS" για μισθωτούς, συνταξιούχους και αποταμιευτές

Πακέτο SOS για μισθωτούς, συνταξιούχους και αποταμιευτές θα ανακοινώσει ο υπουργός Οικονομίας και Οικονομικών την ερχόμενη εβδομάδα. Ο κ. Χριστοδουλάκης θα ανακοινώσει τις οριστικές αποφάσεις της κυβέρνησης για την εισοδηματική πολιτική, με βάση την οποία θα διαμορφωθούν οι αυξήσεις στους μισθούς και τις συντάξεις στο Δημόσιο το 2003. Παράλληλα, θα εξαγγείλει τον τρόπο με τον οποίο θα καταβληθούν τα αναδρομικά του οικογενειακού επιδόματος και στους δύο συζύγους, καθώς και τους όρους με τους οποίους θα διατεθούν τα λαϊκά έντοκα γραμμάτια του Δημοσίου σε εκατοντάδες χιλιάδες μικροαποταμιευτές, ως αντίδοτο στις αρνητικές αποδόσεις των καταθέσεων Ταμιευτηρίου.

Με το πακέτο των μέτρων η κυβέρνηση "θα ανοίξει τα χαρτιά της" για τις αυξήσεις που θα πάρουν 500.000 μισθωτοί και συνταξιούχοι στο Δημόσιο το 2003, ενώ επιχειρεί να κλείσει την εκκρεμότητα των αναδρομικών του οικογενειακού επιδόματος και στους δύο συζύγους, ύστερα από τις αντιδράσεις και τις μαζικές προσφυγές των δημοσίων υπαλλήλων στη Δικαιοσύνη για το θέμα αυτό, οι οποίες προκαλούν πολιτικό κόστος. Επίσης, επιδιώκεται να υπάρξει διέξοδος για εκατοντάδες χιλιάδες μικροαποταμιευτές που βλέπουν τις καταθέσεις τους να εξανεμίζονται λόγω των αρνητικών επιτοκίων των τραπεζών στις καταθέσεις Ταμιευτηρίου, με αποτέλεσμα να προκαλείται δυσαρέσκεια για τις εξελίξεις στην οικονομία.

Κύκλοι του υπουργείου Οικονομίας προσδίδουν στις ανακοινώσεις αυτές τον χαρακτήρα μια πρώτης κίνησης της κυβέρνησης να προβάλει, το 2003, την κοινωνική διάσταση της πολιτικής της και να ενισχύσει το κοινωνικό προφίλ της.

Άλλωστε, δεν είναι τυχαίο που οι ανακοινώσεις αυτές γίνονται σε μια περίοδο αμέσως μετά τα αποτελέσματα των τελευταίων δημοσκοπήσεων που τοποθετούν την οικονομία στο επίκεντρο του ενδιαφέροντος των πολιτών, οι οποίοι μάλιστα φαίνεται να ανησυχούν ιδιαίτερα για τις αρνητικές αποδόσεις των καταθέσεών τους.

Το πακέτο των μέτρων που θα ανακοινώσει - κατά πάσα πιθανότητα την Τετάρτη - ο υπουργός, ο οποίος παράλληλα θα ξεκαθαρίσει το πλαίσιο της οικονομικής πολιτικής για το 2003, περιλαμβάνει τα ακόλουθα:

Οι αυξήσεις σε μισθούς, συντάξεις
Η εισοδηματική πολιτική του 2003 θα προβλέπει αυξήσεις 2,5% στους μισθούς στο Δημόσιο. Αν υπολογισθούν οι ωριμάνσεις και τα επιδόματα θέσης, οι αυξήσεις στις αποδοχές των δημοσίων υπαλλήλων θα φθάνουν έως και 3,5%, με αναμενόμενο πληθωρισμό περίπου 3%.

Οι αυξήσεις στις συντάξεις θα είναι υψηλότερες και θα κυμαίνονται στο 4%. Η εισοδηματική πολιτική θα προβλέπεται σε νομοθετική διάταξη που θα κατατεθεί στη Βουλή μετά τις ανακοινώσεις του υπουργού Οικονομίας και Οικονομικών.

Σε δόσεις τα αναδρομικά
Η καταβολή των αναδρομικών του οικογενειακού επιδόματος και στους δύο συζύγους στο Δημόσιο αφορούν το διάστημα από 1/1/2000 έως και 1/7/2002, οπότε άρχισε εκ νέου η χορήγηση του οικογενειακού επιδόματος αλλά χωρίς τα αναδρομικά. Σύμφωνα με πληροφορίες, ο αρμόδιος για τον προϋπολογισμό υφυπουργός Οικονομικών κ. Γιώργος Φλωρίδης έχει έλθει σε κατ' αρχήν συμφωνία με την ηγεσία της ΑΔΕΔΥ για την καταβολή σε δόσεις των αναδρομικών του οικογενειακού επιδόματος και στους δύο συζύγους. Σύμφωνα με πληροφορίες, στο Οικονομικό Επιτελείο της κυβέρνησης καταλήγουν στην χορήγηση του οικογενειακού επιδόματος και τους δύο συζύγους σε 5 ετήσιες δόσεις. Η καταβολή προβλέπεται να γίνει σε μετρητά, καθώς εγκαταλείφθηκε η αρχική σκέψη για τη χορήγησή τους σε ομόλογα, τα οποία θα οδηγούσαν σε αύξηση του δημοσίου χρέους. Σύμφωνα με τα στοιχεία του Γενικού Λογιστηρίου του Κράτους, τα αναδρομικά του οικογενειακού επιδόματος αφορούν 115.000 δικαιούχους στο Δημόσιο (80.000 δημόσιους υπαλλήλους και 35.000 συνταξιούχους), ενώ το συνολικό κόστος της καταβολής τους υπολογίζεται σε 125 δισ. δραχμές. Μάλιστα, στο υπουργείο Οικονομίας εξετάζουν το ενδεχόμενο να περιληφθεί συγκεκριμένη διάταξη στον νόμο για την εισοδηματική πολιτική στο Δημόσιο του 2003 για την καταβολή των αναδρομικών υπό τη μορφή δέσμευσης από την πλευρά της κυβέρνησης απέναντι στην ΑΔΕΔΥ. Υπενθυμίζεται ότι το οικογενειακό επίδομα ανέρχεται σε 35,22 ευρώ για τον έγγαμο υπάλληλο χωρίς ή με ενήλικα τέκνα, σε 52,82 ευρώ για τους υπαλλήλους με ένα τέκνο, σε 70,43 ευρώ για τους υπαλλήλους με 2 τέκνα, σε 105,65 ευρώ για τους υπαλλήλους με 3 τέκνα, σε 152,60 ευρώ για τους υπαλλήλους με τέσσερα τέκνα και σε 225, 97 ευρώ για τους υπαλλήλους με πέντε τέκνα. Για κάθε επιπλέον τέκνο προστίθενται 73,37 ευρώ.

Έρχονται τα "λαϊκά" έντοκα
Τα λαϊκά έντοκα γραμμάτια του Δημοσίου θα προσφέρουν στους αποταμιευτές υψηλότερες αποδόσεις από ό,τι οι καταθέσεις Ταμιευτηρίου. Τα έντοκα γραμμάτια θα είναι ετήσιας ή εξάμηνης διάρκειας, ενώ κάθε αποταμιευτής θα μπορεί να τοποθετεί σ' αυτά ποσό έως 8.800 ευρώ. Η απόδοση των εντόκων γραμματίων θα είναι υψηλότερη από τον πληθωρισμό κατά μισή έως μία μονάδα.

Το συνολικό ποσό της έκδοσης των λαϊκών εντόκων γραμματίων προγραμματίζεται να ανέλθει στα 5 δισ. ευρώ. Προκειμένου να ευνοηθούν κυρίως οι μικροαποταμιευτές, στο Γενικό Λογιστήριο του Κράτους εξετάζουν τη θέσπιση εισοδηματικών κριτηρίων για τη συμμετοχή των αποταμιευτών στις συγκεκριμένες εκδόσεις