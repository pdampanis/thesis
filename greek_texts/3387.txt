Ο Ντενκτάς, με σύμμαχο τον Στρατό, ρίχνει το γάντι στον Ερντογάν
Στη Λευκωσία. Ο Βρετανός μεσολαβητής λόρδος Χάνι, ο οποίος είχε διαδοχικές συναντήσεις με Κληρίδη (φωτογραφία) και Ντενκτάς, δήλωσε πως το διάστημα που απομένει έως τις 28 Φεβρουαρίου θα είναι ο τελευταίος μήνας εντατικών διαπραγματεύσεων
Το Συμβούλιο Εθνικής Ασφάλειας της Τουρκίας, το οποίο θα συζητήσει Ιράκ και Κυπριακό, συνέρχεται την Παρασκευή, ενώ ο Ραούφ Ντενκτάς ρίχνει το γάντι στη νέα πολιτική ηγεσία της Τουρκίας και ειδικότερα στον Ταγίπ Ερντογάν.
Είκοσι τέσσερις ώρες μετά τη δήλωση του αρχηγού του κόμματος Δικαιοσύνης ότι έχει απελπισθεί από τον Ντενκτάς, ο κατοχικός ηγέτης εξαπέλυσε επίθεση εναντίον του. Αυτή η δημόσια "επίθεση" αποσκοπεί στο να αναγκάσει την ηγεσία του κόμματος της Δικαιοσύνης και της Ανάπτυξης να "ξεκαθαρίσει" την πολιτική της στο Κυπριακό, λένε παρατηρητές στην Τουρκία. Οι ίδιες πηγές προσθέτουν ότι ο Ραούφ Ντενκτάς στέλνει το μήνυμα "διαλέξτε εμένα ή τις προτάσεις Ανάν" προς το κόμμα του Ερντογάν, με σκοπό τη δημιουργία μιας "συναισθηματικής φόρτισης" στην τουρκική κοινή γνώμη για το Κυπριακό. Με την κίνηση αυτή, ο Ραούφ Ντενκτάς ελπίζει ή σε μια "αναδίπλωση" του Ερντογάν και του Γκιουλ ή, στην αντίθετη περίπτωση, σε μια συσπειρωμένη αντεπίθεση των συντηρητικών δυνάμεων. Το "εμφανές αρνητικό κλίμα" ανάμεσα στην ηγεσία του κόμματος του Ερντογάν και στον Ραούφ Ντενκτάς προκαλεί ιδιαίτερη ανησυχία στον τουρκικό στρατό, λένε οι ίδιες πηγές. Η Τουρκία περιμένει τώρα τη συνεδρίαση του Συμβουλίου Εθνικής Ασφάλειας, που θα πραγματοποιηθεί την ερχόμενη Παρασκευή, όπου, σύμφωνα με τον τουρκικό Τύπο, οι Τούρκοι στρατηγοί αναμένεται να ζητήσουν από την κυβέρνηση να αποσαφηνίσει επισήμως τη στάση της στο Κυπριακό αλλά και να αποφεύγει επικρίσεις κατά του Ραούφ Ντενκτάς.
Ο υπουργός Εξωτερικών της Τουρκίας Γιασάρ Γιακίς και ο αρχηγός Στρατού της χώρας, στρατηγός Αϊτάτς Γιαλμάν, κατά τη διάρκεια επαφών τους στα κατεχόμενα, προφανώς κινούμενοι σε αυτό το κλίμα, έπλεξαν το εγκώμιο του Ραούφ Ντενκτάς, δηλώνοντας ότι οι απόψεις του στο Κυπριακό ταυτίζονται με αυτές της Άγκυρας.
Μάλιστα, ο επιτελάρχης σε δηλώσεις του είπε ότι το σχέδιο Ανάν "μπορεί να οδηγήσει πίσω στη διαμάχη του 1963" και προειδοποίησε πως οι τουρκικές ένοπλες δυνάμεις "δεν θα επιτρέψουν οποιεσδήποτε κινήσεις που θα προκαλέσουν αναταράξεις στην ειρήνη στο νησί και την Ανατολική Μεσόγειο".