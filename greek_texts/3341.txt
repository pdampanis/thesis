Αποκάλυψη τώρα για την καταστροφή του Κηφισού
"Αυτοψία" στις όχθες του πολύπαθου "ρέματος" που μαζί με τα νερά κατεβάζει μπάζα και απόβλητα
Καταπράσινες εκτάσεις, με τεράστια πλατάνια, πεύκα και αγριόπαπιες. Αυτό συναντούσε κανείς στο παρελθόν στην παρακηφίσια περιοχή και ο Κηφισός είχε κάποτε τον τίτλο του "ποταμού θεού", που του είχαν αποδώσει οι πρωτοέλληνες.
Σήμερα, η καταστροφή του ποταμού φαντάζει ανεπανόρθωτη. Βιομηχανίες ορθώνονται στις όχθες του Κηφισού, εγκαταστάσεις από νεκροταφεία μέχρι κατοικίες "πνίγουν" το ποτάμι και μαζί με τα νερά κατεβαίνουν τώρα μπάζα και απόβλητα.
Μενίδι, Μεταμόρφωση, Νέα Φιλαδέλφεια γειτνιάζουν με τον Κηφισό. Είναι οι περιοχές όπου ξεκίνησαν προσφάτως κατεδαφίσεις αυθαιρέτων από την Περιφέρεια Αττικής. Η προσπάθεια, όμως, δεν αλλάζει δραστικά την κατάσταση. Μία επίσκεψη στις περιοχές αυτές είναι αποκαλυπτική και οι περιπτώσεις που συναντά κανείς ξεπερνούν και την πιο ζωηρή φαντασία. Δεν λείπουν εξάλλου και οι εγκαταστάσεις, που τυπικώς διαθέτουν νόμιμη άδεια και βρίσκονται σε απόσταση αναπνοής από την κοίτη του ποταμού. Το Προεδρικό Διάταγμα του '94 για τις ζώνες προστασίας του Κηφισού προβλέπει, ωστόσο, πως μέχρι το 2004 σε απόσταση 50 μέτρων εκατέρωθεν της κοίτης του θα υπάρχουν μόνον ήπιες δραστηριότητες, ενώ σε απόσταση 20 μέτρων θα είναι αποκλειστικώς χώρος πρασίνου. Ένα χρόνο πριν, η πραγματικότητα απέχει μακράν της εικόνας αυτής.
Ιπποκράτους - Ν. Φιλαδέλφεια
Η γνωστή παροιμία "Γιάννης κερνάει, Γιάννης πίνει" θα μπορούσε στη συγκεκριμένη περίπτωση να παραφραστεί ως εξής: "Κράτος κατεδαφίζει, κράτος χτίζει". Διότι μπορεί τα κτίσματα των κοινών θνητών να θεωρούνται αυθαίρετα και να κατεδαφίζονται, όταν όμως ιδιοκτήτης είναι το κράτος αλλάζουν τα πράγματα. Και τότε μπορεί να χτίζει αμαξοστάσιο ακριβώς πάνω στην κοίτη του Κηφισού. "Ιπποκράτους - Ν. Φιλαδέλφεια - Κόκκινος Μύλος" είναι μία από τις γραμμές τρόλεϊ με… αφετηρία το ποτάμι.
Οικογενειακοί τάφοι
Κάποτε βρισκόταν σε απόσταση αρκετών μέτρων από την κοίτη του ποταμού. Το Νεκροταφείο Νέας Φιλαδέλφειας είχε, όμως, κορεστεί. Και η λύση βρέθηκε: επεκτάθηκε προς τον Κηφισό. Η όχθη σε κάποιο σημείο μπαζώθηκε και η ροή του ποταμού βρήκε διέξοδο στην… απέναντι όχθη. Αποτέλεσμα; Στη μία πλευρά ο δήμος πουλάει οικογενειακούς τάφους έναντι υψηλού αντιτίμου. Στην άλλη τα νερά σκάβουν σιγά σιγά την όχθη και τα όποια κτίσματα βρίσκονται εκεί βλέπουν καθημερινά το έδαφος να… φεύγει κάτω από τα πόδια τους. Μεταξύ αυτών και το 7ο Νηπιαγωγείο του Δήμου Ν. Φιλαδέλφειας.
Με θέα στο ποτάμι
Νεόκτιστη διώροφη βίλα, μέσα στα πλατάνια και σε απόσταση 2 μόλις μέτρων από το ποτάμι. Μην πάει ο νους σας σε αγγελία για κάποια εξοχική κατοικία. Είναι μία από τις περιπτώσεις που συναντά κανείς στις όχθες του Κηφισού. Η απάντηση στο πώς και ποιος επέτρεψε να χτιστεί εκεί το σπίτι είναι αφοπλιστική: "Η πλευρά αυτή του ποταμού είναι εντός σχεδίου". Ακολουθώντας το παράδειγμα, λίγα μέτρα από την έτοιμη αυτή κατοικία, βρίσκεται στα σκαριά μία ακόμη τριώροφη οικοδομή.
Χωματερή
Οδός Ιωνίας, στον Δήμο Αχαρνών. Η πινακίδα γράφει "εργοστάσιο μαρμάρων" και διακρίνει κανείς ένα χαμηλό και όχι πολλών τετραγωνικών κτίσμα. Εκ πρώτης όψεως δείχνει μία καθ' όλα νομότυπη επιχείρηση. Αρκεί να μην κάνει κανείς τον γύρο του κτίσματος. Στο πίσω μέρος του εργοστασίου, ο Κηφισός ασφυκτιά. Η μικρή απόσταση που τον χωρίζει από το εργοστάσιο γίνεται ακόμη μικρότερη καθώς στις όχθες του ποταμού επέλεξε ο ιδιοκτήτης να δημιουργήσει την… προσωπική του χωματερή. Δεκάδες τόνοι σπασμένων μαρμάρων έχουν πεταχτεί εκεί και αν δεν υπήρχε καταδικαστική απόφαση για την αυθαιρεσία, θα αποτελούσαν την καλύτερη υποδομή για μελλοντικές επεκτάσεις.
Για πιο "μοντέρνα" γούστα
Αν είστε λάτρης πιο μοντέρνων κατασκευών, δεν θα απογοητευθείτε! Ο Κηφισός διαθέτει απ' όλα. Πολυγωνικό κτίριο, φρεσκοβαμμένο στους τόνους του λευκού και του ροζ, μπορεί να χρησιμοποιηθεί για επαγγελματική στέγη ή και για κατοικία στο πρότυπο των "λοφτ". Από τα παράθυρά του μπορεί κανείς να… χαζεύει τα νερά του ποταμού, που κυλούν στα 10 μέτρα μπροστά από το κτίριο.
Η ζωή στη… φάρμα
Γεύση από φάρμα μπορούσαν να έχουν οι ένοικοι ξενοδοχείου. Νοικιάζοντας ένα από τα δωμάτια του ξενοδοχείου, που έχει χτιστεί στη μία όχθη του ποταμού, τους δινόταν η δυνατότητα να απολαύσουν στην απέναντι όχθη κότες, πρόβατα και άλλα ζώα. Βέβαια, το μαντρί με τα 1.000 "κεφάλια" αποτελεί πλέον παρελθόν και στη θέση του βλέπει κανείς μόνο μπάζα, καθώς κατεδαφίστηκε σε μία από τις επιχειρήσεις των συνεργείων της Περιφέρειας Αττικής. Ωστόσο, το ξενοδοχείο παραμένει στην "ειδικά διαμορφωμένη" - τουτέστι μπαζωμένη - κοίτη του Κηφισού.
Δάκτυλος ΗΠΑ…
Ακόμη και διπλωματικό ενδιαφέρον μπορεί να αποκτήσει ο Κηφισός. Αφορμή, οι αποθήκες που διαθέτει εκεί η αμερικανική πρεσβεία. Τα κτίσματα θεωρούνται νόμιμα, όχι όμως και ο τσιμεντένιος περίβολος και η περίφραξη που έχει γίνει ακριβώς πάνω στην κοίτη. Όταν όμως έγινε γνωστό πως οι Υπηρεσίες της Περιφέρειας Αττικής έχουν στα χέρια τους τελεσίδικη απόφαση για κατεδάφιση της περίφραξης, σήμανε συναγερμός. Η πρεσβεία των ΗΠΑ ειδοποίησε το υπουργείο Εξωτερικών, που με τη σειρά του απέστειλε έγγραφο στην Περιφέρεια να "παγώσει" την κατεδάφιση, μέχρι να αποσαφηνιστεί εάν ο χώρος είναι ελληνικό ή αμερικανικό έδαφος.