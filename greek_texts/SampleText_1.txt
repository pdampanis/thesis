Έκρηξη επενδύσεων στην Κύπρο από Έλληνες επιχειρηματίες

Ελλαδικές επιχειρήσεις πληροφορικής, κατασκευών, ηλεκτρικών ειδών, τροφίμων, ρούχων και πετρελαιοειδών πραγματοποιούν τελευταία σημαντικά ανοίγματα σε μια αγορά που μέχρι πρόσφατα δεν προσείλκυε το ίδιο ενδιαφέρον
ΓΙΩΡΓΟΣ ΦΙΝΤΙΚΑΚΗΣ

Ξεπερνούν τα 106,4 εκατ. ευρώ τα ελλαδικά κεφάλαια που επενδύθηκαν στην Κύπρο την τελευταία πενταετία. Το ανταγωνιστικό επιχειρηματικό περιβάλλον της κυπριακής οικονομίας, που προσελκύει ολοένα και περισσότερα ξένα κεφάλαια, και οι θετικές εξελίξεις γύρω από την ένταξη της Κύπρου στην Ευρωπαϊκή Ένωση, οδήγησαν στον πολλαπλασιασμό των ελλαδικών επενδύσεων στο νησί, την τελευταία πενταετία. Από τις 59 επενδύσεις, συνολικής αξίας 6,2 εκατ. ευρώ, που έγιναν το 1997, φτάσαμε το 2001 να πραγματοποιηθούν 173 επενδύσεις, συνολικής αξίας 28,4 εκατ. ευρώ, και αυτή η αυξητική τάση συνεχίζεται. Συνολικά, τα ελλαδικά κεφάλαια που επενδύθηκαν στην Κύπρο την τελευταία πενταετία ξεπερνούν τα 106,4 εκατ. ευρώ και αφορούν πάνω από 501 επενδυτικά σχέδια.

"Οι ελλαδικές επιχειρήσεις βλέπουν την παρουσία τους στην Κύπρο σαν μια φυσική επέκτασή τους στον ευρύτερο ελληνικό χώρο, ενώ πολλοί θεωρούν ότι έτσι κάνουν ένα βήμα πιο κοντά στη Μέση Ανατολή, καθώς κυπριακές επιχειρήσεις έχουν διεισδύσει σε χώρες όπως ο Λίβανος, η Συρία και τα Αραβικά Εμιράτα", λέει ο κ. Μιχάλης Ταγαρούλιας, διευθύνων σύμβουλος της Εθνικής Τράπεζας της Ελλάδος Κύπρου Ltd, η οποία τα τελευταία χρόνια έχει χρηματοδοτήσει αρκετά κοινά επιχειρηματικά σχήματα στο νησί.

"Στο νησί της Αφροδίτης οι ξένοι επενδυτές δεν χρειάζεται να ανησυχούν για τη φορολογία των κερδών τους, ούτε για τις γραφειοκρατικές διαδικασίες, για την έλλειψη υποδομών ή για την ανεπάρκεια εξειδικευμένου προσωπικού, που κατά καιρούς επισημαίνονται ως βασικές αιτίες για τις οποίες οι ξένοι επενδυτές αποφεύγουν την ελληνική αγορά", λέει ο κ. Κώστας Καραφωτάκης, διευθυντής επενδυτικών σχέσεων του ομίλου "Γερμανός". Ο όμιλος θα προσθέσει ακόμη δύο καταστήματα στα 18 που διαθέτει ήδη στην Κύπρο, τα οποία αναπτύχθηκαν από την εταιρεία Infotel, προϊόν συνεργασίας της Γερμανός με την Cyprus Trading Corporation".

Ηλεκτρονική Αθηνών
"Λίγοι και ισχυροί θα αντέξουν, τα επόμενα χρόνια, στην κυπριακή αγορά ηλεκτρικών ειδών, η οποία θυμίζει την ελληνική αγορά πριν από δέκα χρόνια. Όσοι αναπτυχθούν έγκαιρα, αναμένεται να συγκεντρώσουν, μέσω διαφόρων συνεργασιών, και τις μικρότερου μεγέθους επιχειρήσεις". Την άποψη αυτή εκφράζει ο κ. Νικόλαος Αλιπράτης, οικονομικός διευθυντής της Ηλεκτρονικής Αθηνών, η οποία μέσω της κυπριακής θυγατρικής της πρόκειται να λειτουργήσει εντός των ημερών το πρώτο της κατάστημα στη Λευκωσία, επιφάνειας 1.000 τετραγωνικών μέτρων, το οποίο και θα είναι το μεγαλύτερο κατάστημα ηλεκτρικών ειδών στην Κύπρο.

ΔΕΛΤΑ Γάλακτος
Με έναν αριθμό μικρών επιχειρήσεων να μοιράζονται την κυπριακή αγορά γάλακτος, η διείσδυση ενός κολοσσού του εκτοπίσματος της ΔΕΛΤΑ Προτύπου Βιομηχανίας Γάλακτος δεν ήταν δύσκολη υπόθεση. Η εταιρεία φιλοδοξεί να καταλάβει ηγετική θέση στην κυπριακή αγορά μετά την απόκτηση της πλειοψηφίας του μετοχικού κεφαλαίου της Χαραλαμπίδης Dairies Ltd, που αποτελεί τη μεγαλύτερη, μέχρι σήμερα, επένδυση στον κλάδο των τροφίμων στη Μεγαλόνησο από χώρα της Ευρωπαϊκής Ένωσης. Η κυπριακή εταιρεία κατέχει μερίδιο 55% στην τοπική αγορά γάλακτος, ενώ το δίκτυο διανομής της είναι το μεγαλύτερο στην κυπριακή αγορά, με 4.000 σημεία πώλησης.

Βάρδας και Jumbo
Για τη Βάρδας, η ανάπτυξη με τη μέθοδο της δημιουργίας καταστημάτων shop in shop ήταν ο ιδανικότερος τρόπος για την είσοδό της σε μια αγορά με υψηλό βαθμό συγκέντρωσης, όπως η κυπριακή. "Στα δύο πρώτα καταστήματά μας, τα οποία θα λειτουργούν σαν shop in shop στα πολυκαταστήματα Ολυμπία, στη Λεμεσό και Avenue, στη Λευκωσία, της κυπριακής αλυσίδας Woolworth, θα διατίθενται προϊόντα με το σήμα Βάρδας, καθώς και brand της εταιρείας μας". Παρούσα στην κυπριακή αγορά είναι και η εταιρεία παιχνιδιών Jumbo. "Μπορεί να είναι μια μικρή αγορά με πληθυσμό μόλις 680.000, διαθέτει όμως πολλά συγκριτικά πλεονεκτήματα, όπως είναι η γεωγραφική της θέση, το 16ο μεγαλύτερο κατά κεφαλήν εισόδημα στον κόσμο, η αύξηση των πραγματικών εισοδημάτων με ρυθμό 2,5% - 3% ετησίως και, φυσικά, η κοινή γλώσσα", λέει ο κ. Ευάγγελος Παπαευαγγέλου, αναπληρωτής αντιπρόεδρος της Jumbo, της οποίας η θυγατρική θα λειτουργήσει σύντομα το τρίτο της κατάστημα, στη Λευκωσία.

Δωδώνη και ΝίκαςΤο χύμα παγωτό αναμένεται να αυξήσει το ποσοστό της συμμετοχής του στη συνολική αγορά παγωτού της Κύπρου. Η Δωδώνη έφερε ένα νέο concept στην κυπριακή αγορά, αυτό της gelateria, μέσω των πέντε καταστημάτων της που λειτουργεί η θυγατρική της στην Κύπρο σε συνεργασία με την κυπριακή Woolworth. Στον τομέα των αλλαντικών, η "Νίκας" κατέχει την πρώτη θέση στην κυπριακή αγορά μέσω της εταιρείας "Γρηγορίου" (στην οποία συμμετέχει με 35,9%) και την τρίτη με τα δικά της σήματα. Η "Γρηγορίου" κατέχει πάνω από το 50% της κυπριακής αγοράς, διανέμοντας προϊόντα, είτε με την επωνυμία "Αλλαντικά Γρηγορίου", είτε ως "Νίκας και Snack".

Ελληνικά Πετρέλαια
Τέλος, στον κλάδο των πετρελαιοειδών, ιδιαίτερα σημαντική θεωρείται η επέκταση των Ελληνικών Πετρελαίων με την απόκτηση των εμπορικών δραστηριοτήτων της BP στην Κύπρο. Η συμφωνία περιλαμβάνει την αγορά ενός δικτύου 70 πρατηρίων, πωλήσεις πετρελαιοειδών στο εσωτερικό της χώρας και συμμετοχή, με 65%, στο μετοχικό κεφάλαιο της μονάδας λιπαντικών Superlube.