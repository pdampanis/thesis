Ένας νεκρός και 29 τραυματίες από 3 ανεμοστρόβιλους στη Λεμεσό
Το βορειοδυτικό τμήμα της Λεμεσού έπληξαν χθες το πρωί οι τρεις ανεμοστρόβιλοι που προκάλεσαν ζημιές σε καταστήματα, σπίτια και αυτοκίνητα
Τεράστιες καταστροφές προκάλεσαν στην επαρχία Λεμεσού τρεις ανεμοστρόβιλοι, οι οποίοι έπληξαν το βορειοδυτικό τμήμα της πόλης. Συνολικά 29 άτομα μεταφέρθηκαν στις Πρώτες Βοήθειες του Νοσοκομείου Λεμεσού με ελαφρά τραύματα. Επτά άτομα παρέμειναν για νοσηλεία.
Ένας οικοδόμος, πατέρας τριών παιδιών, βρήκε τραγικό θάνατο όταν μετά το τέλος της καταιγίδας ανέβηκε στη στέγη του σπιτιού του για να επιδιορθώσει ζημιές που είχαν προκληθεί από τον ανεμοστρόβιλο.
Λίγο μετά τις 9 χθες το πρωί, οι τρεις ανεμοστρόβιλοι εμφανίστηκαν στη θαλάσσια περιοχή της Λεμεσού.
Κατευθύνθηκαν βορειοδυτικά της Λεμεσού, με αποτέλεσμα να πλήξουν την περιοχή της λεωφόρου Φραγκλίνου Ρούσβελτ, την περιοχή Ομονοίας, καθώς και προάστια της βορειοδυτικής Λεμεσού.
Από τους ανεμοστρόβιλους υπέστησαν σοβαρές ζημιές καταστήματα, σπίτια, έσπασαν υαλοπίνακες και αναποδογυρίστηκαν αυτοκίνητα. Στην περιοχή του Λέιντις Μάιλ υπέστησαν σοβαρές ζημιές εστιατόρια, ενώ δεκάδες καινούργια αυτοκίνητα που είχαν εισαχθεί και βρίσκονταν στο λιμάνι Λεμεσού υπέστησαν αρκετές ζημιές.
Η Αστυνομία, η Πυροσβεστική, η Επαρχιακή Διοίκηση, η Πολιτική Άμυνα και οι δημοτικές αρχές τέθηκαν σε κατάσταση συναγερμού. Εφαρμόστηκε το Σχέδιο Εκτάκτου Ανάγκης της Επαρχιακής Διοίκησης, συνεργεία της οποίας έσπευσαν στις πληγείσες περιοχές για την αντιμετώπιση των προβλημάτων που δημιουργήθηκαν. Στο πέρασμά τους, οι ανεμοστρόβιλοι απέκοψαν δένδρα. Επηρεάστηκαν και οι γραμμές της Αρχής Τηλεπικοινωνιών και της Αρχής Ηλεκτρισμού. Ο εκπρόσωπος των βρετανικών βάσεων Ρομπ Νιντ διέψευσε ότι οι βρετανικές βάσεις βομβάρδισαν με αεροπλάνα τον κύριο ανεμοστρόβιλο, ο οποίος στη συνέχεια διασπάστηκε σε τρεις ανεμοστρόβιλους.