"Έδεσαν" 6 στελέχη του ΕΛΑ με αποτυπώματα
Όλες οι πληροφορίες από το υπουργείο Δημόσιας Τάξης συγκλίνουν στο συμπέρασμα ότι ανοίγει ο "φάκελος ΕΛΑ" με συλλήψεις στελεχών της οργάνωσης ενδεχομένως και την τρέχουσα εβδομάδα.
Η βόμβα στην ΑΣΟΕΕ τον Ιανουάριο του 1995. Ύστερα από αυτή την επίθεση ο ΕΛΑ σιώπησε…
Κάποια από τα πρόσωπα αυτά είχαν αναφερθεί και παλαιότερα, αφού εμφανίζονταν και στα αρχεία της Στάζι. Ωστόσο, η υπόθεση δεν είχε προχωρήσει - τουλάχιστον δικαστικά -, αφού και ορθώς τα αρχεία μυστικών υπηρεσιών δεν αποτελούν - από μόνα τους - αποδείξεις ενοχής. Ωστόσο, οι διαρροές από το υπουργείο Δημόσιας Τάξης κάνουν λόγο και για νέα στοιχεία ("αποτυπώματα και καταθέσεις") που θα οδηγήσουν σε προσαγωγές και συλλήψεις. Πρόκειται για το δεύτερο μεγάλο στοίχημα της Ελληνικής Αστυνομίας και ίσως ακόμη κρισιμότερο, λόγω και της επικείμενης δίκης της 17Ν.
Κύκνειο άσμα
Σαν αντιπροχθές Παρασκευή πριν από οκτώ χρόνια, στις 24.1.1995, μια ισχυρή έκρηξη, που σημειώνεται στην ΑΣΟΕΕ, προκαλεί πανικό στην πανεπιστημιακή κοινότητα. Ο λόγος, προφανής. Για πρώτη φορά εκδηλώνεται βομβιστική επίθεση σε κάποιο από τα ανώτατα εκπαιδευτικά ιδρύματα της χώρας. Την ευθύνη της επίθεσης την ανέλαβε με προκήρυξή του ο ΕΛΑ.
Η ενέργεια αυτή, η οποία έμελλε να αποτελέσει το κύκνειο άσμα της ιστορικότερης και μαζικότερης ένοπλης οργάνωσης που έδρασε ποτέ στην Ελλάδα, είχε για στόχο την ομάδα των πανεπιστημιακών που συνεργάζονταν με τις Διωκτικές Αρχές - στο πλαίσιο του Επιστημονικού Συμβουλίου της Αντιτρομοκρατικής Υπηρεσίας - για την εξάρθρωση των τρομοκρατικών οργανώσεων.
Τα αρχεία της Στάζι
Ήταν η περίοδος που στη Βουλή, στο Μέγαρο της οδού Κατεχάκη και στα δημοσιογραφικά γραφεία μια συζήτηση μονοπωλούσε το ενδιαφέρον. Το πότε θα γίνονταν οι επικείμενες συλλήψεις μελών του ΕΛΑ, μετά τα νέα στοιχεία που είχαν έρθει στο φως της δημοσιότητας από το άνοιγμα των αρχείων της πάλαι ποτέ πανίσχυρης μυστικής υπηρεσίας της Ανατολικής Γερμανίας. Τα αρχεία της Στάζι - περισσότερες από 1.000 σελίδες που έφτασαν σε δόσεις από τη Γερμανία και τις ΗΠΑ -, αποτέλεσαν ένα ανέλπιστο δώρο για την Ελληνική Αστυνομία (ΕΛ.ΑΣ.), καθώς για πρώτη φορά αναφέρονταν "ονόματα και διευθύνσεις" Ελλήνων που συμμετείχαν σε τρομοκρατικές επιθέσεις.
Στην προκήρυξη, με την οποία αναλάμβανε την ευθύνη της επίθεσης στην ΑΣΟΕΕ, ο ΕΛΑ επιχείρησε να χλευάσει με έναν πρωτότυπο τρόπο τα αποτελέσματα του ταξιδιού που είχε πραγματοποιήσει 10 μήνες πριν ο τότε υπουργός Δημόσιας Τάξης κ. Στέλιος Παπαθεμελής στη Μόσχα, αναζητώντας πρόσθετα στοιχεία για τη δράση του ΕΛΑ στα αρχεία της FSB, διάδοχο της θρυλικής KGB. Στον φάκελο που άφησαν κοντά στον τόπο της επίθεσης, εκτός από την προκήρυξη είχαν βάλει και ένα ρούβλι!
Νέα στοιχεία
Οκτώ χρόνια μετά οι Διωκτικές Αρχές αφήνουν να εννοηθεί ότι υπάρχουν και άλλα στοιχεία. Αυτά, όπως υποστηρίζουν στην Κατεχάκη, προέκυψαν κυρίως με τη βοήθεια της νέας τεχνολογίας αλλά και από τις συλλήψεις το καλοκαίρι των μελών της 17Ν. "ΤΑ ΝΕΑ" αποκαλύπτουν σήμερα τα πρόσωπα που, σύμφωνα με πληροφορίες από την Αντιτρομοκρατική, βρίσκονται στο στόχαστρο των Διωκτικών Αρχών.
Πρόκειται για έξι ιστορικά στελέχη του ηγετικού πυρήνα του ΕΛΑ, πάντα σύμφωνα με την Αντιτρομοκρατική, για τα οποία έχουν βρεθεί στοιχεία που τεκμηριώνουν τη συμμετοχή τους στις τάξεις του ΕΛΑ. Βασικό όπλο των Διωκτικών Αρχών, τα αποτυπώματα των ηγετικών στελεχών που βρέθηκαν σε προκηρύξεις του ΕΛΑ της περιόδου 1975-80, αλλά και - υποστηρίζεται ότι υπάρχουν - αποκαλυπτικές καταθέσεις μελών της οργάνωσης!
Ο κύκλος των νέων προσαγωγών και των επικείμενων συλλήψεων, κατά τις εκτιμήσεις αρμοδίων στελεχών, αναμένεται να ανοίξει αυτή την εβδομάδα.
Καθοριστική ημέρα θεωρείται η Πέμπτη 30 Ιανουαρίου.
6 ψευδώνυμα αναζητούν ταυτότητα
Στον ασφυκτικό κλοιό των Διωκτικών Αρχών βρίσκονται εδώ και καιρό τα κορυφαία - όπως εκτιμούν στην ΕΛΑΣ - στελέχη της ηγετικής ομάδας του ΕΛΑ.
Σύμφωνα με πληροφορίες από την Αντιτρομοκρατική, με τα πρόσωπα αυτά - πέντε άνδρες και μία γυναίκα - αναμένεται να ανοίξει ο νέος κύκλος συλλήψεων.
Πάντως, "ΤΑ ΝΕΑ" υπενθυμίζουν ότι κάποιοι από τους φερόμενους σήμερα ως υπόπτους έχουν στο παρελθόν δημόσια διαψεύσει κάθε συμμετοχή τους σε τρομοκρατική οργάνωση.
Στην πρώτη θέση της σχετικής λίστας που έχει ήδη συνταχθεί, σε συνεργασία των στελεχών της Αντιτρομοκρατικής και του αρμόδιου εισαγγελικού λειτουργού, ξεχωρίζουν τρία άτομα της ιστορικής ηγεσίας της οργάνωσης, που αναφέρονται στα περίφημα αρχεία της Στάζι, καθώς και άλλα τρία πρόσωπα, τα οποία προέκυψαν από την πρόοδο των ερευνών.
Και σ' αυτήν την περίπτωση δεν λείπουν τα συνωμοτικά ψευδώνυμα. Μόνο που σε αντίθεση με τα ελληνικά ονόματα-ψευδώνυμα της 17Ν, στις τάξεις του ΕΛΑ καταγράφονται και ξενικά, τα οποία αποπνέουν ένα άρωμα… Κεντρικής Ευρώπης.
Ίσως αυτό να είναι απόρροια της συνεργασίας που είχε ο ΕΛΑ με τη… διεθνή των ενόπλων οργανώσεων και κυρίως τη στενή επαφή με τον κοσμοπολίτη γόνο ενός εκ των επιφανέστερων δικηγόρων της Βενεζουέλας του Μεσοπολέμου. Του Σάντσεζ Ραμίρεζ, γνωστότερου και ως Κάρλος το Τσακάλι.
"ΦΙΛΙΠ-ΤΖΙΑΝΙ"
Ο σύνδεσμος με τον Κάρλος
Σάντσεζ Ραμίρεζ, γνωστότερος ως Κάρλος το Τσακάλι. Είχε στενές επαφές με στελέχη του ΕΛΑ
Θεωρείται το υπ' αριθμόν ένα οργανωτικό στέλεχος, ιδρυτικό μέλος του ΕΛΑ. Τηρουμένων των αναλογιών, θα μπορούσε να είναι ο Δημήτρης Κουφοντίνας της οργάνωσης. Το όνομά του έχει δει το φως της δημοσιότητας τα τελευταία χρόνια ως ένα από τα πρόσωπα που καταγράφονται στα αρχεία της Στάζι. Σύμφωνα με τα αρχεία της, ο "Φιλίπ" είχε αναλάβει για λογαριασμό της οργάνωσης του Κάρλος, να συντάξει την προκήρυξη της οργάνωσης Ομάδα Επαναστατικής Λαϊκής Αλληλεγγύης (ΟΕΛΑ), η οποία κλήθηκε να αναλάβει την ευθύνη της βομβιστικής επίθεσης εις βάρος του Σαουδάραβα πρέσβη, στο Παλαιό Ψυχικό, στις 13 Απριλίου. Ο ίδιος ανέλαβε το 1980 τις διεθνείς σχέσεις του ΕΛΑ, ως σύνδεσμος της οργάνωσης με την ομάδα του Κάρλος. Αυτό συνέβη μετά τον θάνατο του ηγέτη της οργάνωσης Χρήστου Κασσίμη, στη συμπλοκή της AEG, στις 20 Νοεμβρίου 1979.
Σύμφωνα με τα στοιχεία της Αντιτρομοκρατικής, είναι κάτοικος του Κολωνακίου. Φοίτησε στην Αρχιτεκτονική Σχολή του Εθνικού Μετσοβίου Πολυτεχνείου, αλλά την περίοδο της επταετίας, λόγω της αντιδικτατορικής του δράσης, αναγκάστηκε να διακόψει τις σπουδές του και να φύγει στο εξωτερικό το 1968. Αν και φέρεται να είναι αρχιτέκτονας, παραμένει άγνωστο εάν ολοκλήρωσε τις σπουδές του. Τα δύο ψευδώνυμα, σύμφωνα με στελέχη της Αντιτρομοκρατικής, τα απέκτησε από μέλη της οργάνωσης του Κάρλος. "Φιλίπ" τον αποκαλούσε το δεξί χέρι του Κάρλος, ο Γιόχαν Βάινριχ, και "Τζιάνι" η Ελβετίδα που καταγράφεται στα αρχεία της Στάζι ως "Τερέζα". Ο "Τζιάνι" και η "Τερέζα" γνωρίστηκαν στη Γενεύη, το 1970, τα χρόνια που ο σπουδαστής της Αρχιτεκτονικής κινούνταν στον άξονα Φρανκφούρτη-Γενεύη-Παρίσι-Ρώμη. Η γνωριμία τους θα συνεχιστεί και στη μεταπολιτευτική Αθήνα. Οι δυο τους θα βρεθούν συγκάτοικοι σε διαμέρισμα του "Τζιάνι", στον Λυκαβηττό. Το 1979, μάλιστα, η "Τερέζα" θα μείνει εννέα μήνες στην Αθήνα.
"ΑΝΤΡΙΟΥ"
Ο θεωρητικός του ΕΛΑ
Σύμφωνα πάντα με την Αντιτρομοκρατική, είναι το μεγαλύτερο σε ηλικία ιδρυτικό στέλεχος του ΕΛΑ. Μετά τον θάνατο του Κασσίμη ανέλαβε τα ηνία της οργάνωσης, στελεχώνοντας μαζί με τον "Φιλίπ" και τον "Νίκολας" την ηγετική τρόικα.
Για τους ερευνητές της Αντιτρομοκρατικής Υπηρεσίας είναι "ο θεωρητικός" του ΕΛΑ, ο… "Λάμπρος" της οργάνωσης. Διακρίνεται για τη μόρφωσή του, αλλά και τη θεωρητική και ενεργό συμμετοχή του στα μαζικά κινήματα. Με γνωστή παρουσία και συνδικαλιστική δράση στη δεκαετία του '60, όπως και ο "Φιλίπ". Είναι πολιτικός μηχανικός, κάτοικος των βορείων προαστίων και, σύμφωνα με πληροφορίες, τα τελευταία χρόνια αντιμετωπίζει σοβαρό πρόβλημα υγείας. Είναι από τα στελέχη της οργάνωσης με την πιο διακριτική παρουσία.
Ακόμη και στα αρχεία της Στάζι το όνομά του ήταν από τα τελευταία που αποκωδικοποιήθηκαν. Από την επεξεργασία των αρχείων, ωστόσο, φαίνεται ότι κατεύθυνε και προώθησε τη συνεργασία ΕΛΑ - Κάρλος.
"ΝΙΚΟΛΑΣ"
Με ειδικότητα στις βόμβες
Το τρίτο μέλος της ιστορικής τρόικας του ΕΛΑ. Το όνομά του περιλαμβάνεται στα αρχεία της Στάζι. Κατά τα αρχεία της, ο "Νίκολας" ανέλαβε τη μελέτη του στόχου στη βομβιστική επίθεση εναντίον του Σαουδάραβα πρέσβη, το 1983. Θεωρείται από τα βασικότερα επιχειρησιακά στελέχη της οργάνωσης, με παρουσία στις περισσότερες βομβιστικές επιθέσεις της. Είναι 54 χρόνων, ανώτερος υπάλληλος σε δημόσιο οργανισμό και μετά τη γνωστοποίηση του ονόματός του στα μέσα ενημέρωσης τοποθετήθηκε διαψεύδοντας κάθε ανάμειξή του με την οργάνωση. Όπως αναφέρει το δεξί χέρι του Κάρλος, Γιόχαν Βάινριχ, ο "Νίκολας" τον Σεπτέμβριο του 1982 βρέθηκε στο Βελιγράδι, μαζί με τον "Φιλίπ" για να παραλάβει από τη Βουδαπέστη όπλα για λογαριασμό του ΕΛΑ και ίσως και της 17Ν. Το 1970 ο "Νίκολας" είχε κατηγορηθεί ότι συμμετείχε στην απόπειρα βομβιστικής επίθεσης στην αμερικανική πρεσβεία στην Αθήνα, η οποία απέτυχε. Στη βομβιστική επίθεση κατά του Σαουδάραβα πρέσβη, το 1983, ο "Νίκολας" φέρεται, εκτός από τη μελέτη του στόχου, να εφοδίασε με όλα τα αναγκαία μέσα την ομάδα του Κάρλος που χτύπησε στο Παλαιό Ψυχικό για λογαριασμό των λυβικών μυστικών υπηρεσιών που ήθελαν να πλήξουν την άλλη μεγάλη πετρελαϊκή δύναμη.
"ΤΖΟΡΤΖ"
Ο προμηθευτής εκρηκτικών υλών
Είναι ο προμηθευτής εκρηκτικών υλών και κατασκευαστής βομβών του ΕΛΑ. Ηλεκτρολόγος από μικρό κυκλαδίτικο νησί, ο οποίος ειδικεύτηκε στην κατασκευή πάσης φύσεως αυτοσχέδιων εκρηκτικών μηχανισμών, με τους οποίους η οργάνωση πραγματοποίησε περισσότερες από 300 ενέργειες. Από τα παλαιότερα στελέχη της οργάνωσης, διεδραμάτισε πρωταγωνιστικό ρόλο στην εξέλιξη της οργάνωσης, όταν μετεκπαιδεύτηκε από τα μέλη της ομάδας του Κάρλος. Σήμερα είναι εκπρόσωπος της Τοπικής Αυτοδιοίκησης και απορρίπτει μετά βδελυγμίας την ένοπλη δράση.
"ΜΙΧΑΛΗΣ"
Ο βομβιστής της Θεσσαλονίκης
Ο βομβιστής της οργάνωσης, ο οποίος διετέλεσε επικεφαλής του Λαϊκού Επαναστατικού Αγώνα (ΛΕΑ), της οργάνωσης του ΕΛΑ που έδρασε κατά κύριο λόγο στη Θεσσαλονίκη. Ο βραχίονας του ΕΛΑ στη συμπρωτεύουσα εμφανίστηκε στις 15 Νοεμβρίου 1977, αναλαμβάνοντας την ευθύνη για τον εμπρησμό γραφείων ακροδεξιάς οργάνωσης στο Χαριλάου. Στην εξάχρονη πορεία του ο ΛΕΑ πραγματοποίησε 20 βομβιστικές επιθέσεις, αναλαμβάνοντας την ευθύνη τους με ισάριθμες προκηρύξεις. Ο "Μιχάλης" είναι ηθοποιός, πρώην σύντροφος γνωστής ηθοποιού της τηλεόρασης.
"ΜΥΡΤΩ"
Η επιμελήτρια των προκηρύξεων
Η γυναίκα του ΕΛΑ, σύμφωνα με τα στελέχη της Αντιτρομοκρατικής, εντάχθηκε στις τάξεις του πριν από το 1976. Πολύ γρήγορα ανέλαβε νευραλγική θέση στον ΕΛΑ, καθώς φέρεται να ήταν και η επιμελήτρια των προκηρύξεων. Για την ακρίβεια είχε αναλάβει να δακτυλογραφεί τις πολυάριθμες και πολυσέλιδες προκηρύξεις της οργάνωσης. Για πολλά χρόνια διατηρούσε δεσμό με τον "Φιλίπ". Είναι 55 ετών. Εργαζόταν σε εταιρεία που εδρεύει στην Πλατεία Συντάγματος. Σήμερα εργάζεται σε άλλη ιδιωτική εταιρεία άλλης περιοχής των Αθηνών και κατοικεί στα δυτικά προάστια των Αθηνών.