ΓΙΩΡΓΟΣ ΛΙΑΝΗΣ Ανεχθήκαμε πολλές παρανομίες
Η κυβέρνηση ανοίγει τον φάκελο ποδόσφαιρο και είναι αποφασισμένη να προχωρήσει την κάθαρση έως το τέλος. Αυτό προκύπτει από τη συνέντευξη του υφυπουργού Αθλητισμού Γιώργου Λιάνη στα "ΝΕΑ", ο οποίος αποκαλύπτει ότι έπειτα από τον Μάκη Ψωμιάδη, στην "τσιμπίδα του νόμου" θα βρεθούν σύντομα ο Γιώργος Μπατατούδης, ο Αχιλλέας Μπέος και ο Νέος Πανιώνιος
Ο υφυπουργός Αθλητισμού μάλιστα παραδέχεται τις πολιτικές ευθύνες όλων των κυβερνήσεων από τη μεταπολίτευση και μετά, για την κατάσταση που υπάρχει σήμερα στον χώρο του ποδοσφαίρου, τονίζοντας χαρακτηριστικά ότι λόγω του πολιτικού κόστους "έχουμε ανεχθεί γεγονότα που ήταν καραμπινάτες παραβιάσεις του νόμου". Ο κ. Λιάνης υποστηρίζει ότι τόσο αυτός όσο και ο υπουργός Πολιτισμού "εξαπατήθηκαν" όταν βρέθηκαν πριν από λίγο καιρό συνομιλητές των κ.κ. Μπέου και Ψωμιάδη, ενώ τονίζει ότι αυτή την ώρα προέχει να συμφωνήσουμε όλοι στο πώς θα προχωρήσει η κάθαρση στο ελληνικό ποδόσφαιρο.
Ο υφυπουργός Πολιτισμού πλέκει το εγκώμιο του Νικολαΐδη, ο οποίος στάθηκε η αφορμή για να ξεκινήσει - με καθυστέρηση έστω - η κάθαρση στο ποδόσφαιρο, ενώ αναφερόμενος στην αποφυλάκιση Ψωμιάδη αφήνει αιχμές ακόμη και για το σύστημα απονομής της δικαιοσύνης στη χώρα μας.
Περιμένατε την υπόθεση Νικολαΐδη, για να αντιληφθείτε τον βίο και την πολιτεία του κ. Ψωμιάδη;
Για να είμαστε ειλικρινείς - τονίζει ο κ. Λιάνης - ο Νικολαΐδης στάθηκε η αφορμή για να έρθουν στην επιφάνεια τα πεπραγμένα του Μάκη Ψωμιάδη. Αυτό δεν μειώνει τη σημασία του γεγονότος. Γιατί εμείς ήμασταν έτοιμοι. Ήδη, ο κ. Βενιζέλος, υλοποιώντας το γράμμα του νέου δρακόντειου νόμου, είχε αναγγείλει την Επιτροπή για τον Επαγγελματικό Αθλητισμό με τον αντιπρόεδρο του Αρείου Πάγου, και ήδη εγώ είχα κινήσει το Ελεγκτικό Συμβούλιο για ακραίες και έκτακτες περιπτώσεις. Πώς εξηγείται αλλιώς, ότι σε 24 ώρες αφ' ότου έσκασε η υπόθεση, είχε δοθεί εντολή για έλεγχο. Αλλά θέλω να είμαι ειλικρινής: χωρίς Νικολαΐδη που απελευθέρωσε το συναίσθημα όλων των Ελλήνων φιλάθλων δεν θα πήγαινε έτσι αυτή η ιστορία. Δηλαδή, όλοι οι Έλληνες φίλαθλοι θεωρούν και την ιστορία Νικολαΐδη τη χρυσή ευκαιρία για την κάθαρση στο ελληνικό ποδόσφαιρο.
Μα, ο κ. Ψωμιάδης είχε απασχολήσει και στο παρελθόν την πολιτική ηγεσία του τόπου…
Το ποιος είναι ο Ψωμιάδης, η Πολιτεία το γνώριζε κυρίως από την υπόθεση Λαλιώτη, όπου τίθεται και ένα μέγα θέμα: πώς απονέμεται η δικαιοσύνη σ' αυτόν τον τόπο. Ο Λαλιώτης έκανε το χρέος του. Παρά τις πιέσεις δεν σταμάτησε το δικαστήριο. Ο Ψωμιάδης καταδικάστηκε σε 12ετή κάθειρξη και ξαφνικά, κάποιος δικαστικός τον βγάζει για λόγους υγείας, ενώ ένας άλλος γιατρός τσαλακώνει τον Όρκο του Ιπποκράτη, γελοιοποιεί το επάγγελμά του και γράφει σε ένα χαρτί ότι ο Ψωμιάδης, που κάπνιζε αρειμανίως πούρα, έχει φυματίωση. Το θέμα του Ψωμιάδη στη γενική συνέλευση της ΑΕΚ το γνώριζαν όλοι οι φίλαθλοι, αλλά εμείς περιμέναμε την Επιτροπή Επαγγελματικού Αθλητισμού, που ήταν θέμα ημερών, να καθαρίσει. Αυτό είναι ένα κομμάτι μικρό αλλά υπαρκτό, της δεύτερης Ελλάδας, για το οποίο μίλησε κάποτε στη Βουλή και προκάλεσε αντιδράσεις ο Πρωθυπουργός Κώστας Σημίτης.
Η κυβέρνηση και ο κάθε υφυπουργός μιλούν για τους νόμους και όλο νόμους φτιάχνουν, προκειμένου να εξυγιάνουν τον χώρο. Ο Ψωμιάδης θα είχε αποβληθεί από τον χώρο του ποδοσφαίρου, αν είχε εφαρμοσθεί ο νόμος Φλωρίδη; Η μη εφαρμογή του νόμου δεν είναι και ευθύνη της κυβέρνησης;
Θέλω να είμαι ειλικρινής. Ευθύνες για ό,τι συμβαίνει στο ελληνικό ποδόσφαιρο έχουν όλες οι κυβερνήσεις από τη μεταπολίτευση και μετά. Αν εμείς κυβερνήσαμε λίγα χρόνια περισσότερα, τότε εμείς έχουμε περισσότερες ευθύνες, αλλά και η Νέα Δημοκρατία δεν είναι αθώα. Είναι η πρώτη που έκανε ρύθμιση χρεών. Και εγώ αισθάνομαι ότι έχω ευθύνες και τις αναλαμβάνω, παρά το ότι δεν έχω μετάσχει άμεσα σε κάποια ρύθμιση ή ψήφισα κάποιον νόμο. Προσπάθησα, όμως, δεν τον κρύβω, να πετάξω τον Τριβέλα από την Ελληνική Ποδοσφαιρική Ομοσπονδία, γιατί θεωρούσα ότι αυτός ήταν το εμπόδιο για την εξέλιξη. Ήρθε το πατατράκ της Λεπτοκαρυάς και μια μέρα καταλάβαμε ότι ήμασταν στο ίδιο ακριβώς σημείο εκκίνησης, παρά την αγαθή πρόθεση να ανεξαρτητοποιήσω το ποδόσφαιρο. Στερνή μου γνώση να σ' είχα πρώτα. Έτσι και σήμερα δεν είναι σωστό να γκρινιάζουμε συνέχεια για το ποιος ανέχθηκε την παρουσία του Ψωμιάδη, πρώτος. Καλύτερα είναι να συμφωνήσουμε όλοι στο πώς θα φύγει.
Η Πολιτεία για πολύ καιρό είχε συνομιλητές τους κ.κ. Ψωμιάδη και Μπέο…
Γιατί ο κ. Κανελλόπουλος, πρόεδρος της ΕΠΑΕ, εξαπάτησε τον κ. Βενιζέλο και εμένα. Στη Βουλή, μπροστά μου, ο κ. Βενιζέλος τού ζήτησε να μην είναι παρόντες οι κ.κ. Μπέος και Ψωμιάδης, αλλά ο κ. Κανελλόπουλος μας αιφνιδίασε. Καλύτερα όμως, γιατί εκείνη η συνάντηση ήταν μιας πρώτης τάξεως γεύση της κόντρας Βενιζέλου - Ψωμιάδη - Μπέου. Αν υπήρχε βίντεο, ο κόσμος θα έμενε έκπληκτος από τις εικόνες που θα έβλεπε και τις φράσεις που ανταλλάχθηκαν.
Η ΑΕΚ, σύμφωνα με τα υπάρχοντα στοιχεία, είναι καταχρεωμένη. Σε τέτοιο βαθμό, που κανένας σοβαρός επιχειρηματίας δεν θα επενδύσει σ' αυτήν. Τι θα γίνει; Θα διαλυθεί;
Πιστεύω ότι η ΑΕΚ δεν θα διαλυθεί ούτε θα υποβιβασθεί. Το σωσίβιο που θα την σώσει λέγεται κατ' αρχήν ερασιτεχνικό ποδόσφαιρο. Αυτό είναι ένα σωσίβιο για όλες τις ομάδες. Τώρα, εάν η ΑΕΚ, που έχει έναν εξαίρετο προπονητή, τώρα μάλιστα που γύρισε και ο Νικολαΐδης, καταφέρει να βρει την ηρεμία της, προσωπική μου άποψη είναι ότι έχει μεγάλες δυνατότητες να προκριθεί στο Τσάμπιονς Λιγκ και αυτό θα είναι η σωτηρία της. Αν δεν γίνει αυτό, θα οδηγηθεί σε καθεστώς ειδικής εκκαθάρισης. Αλλά, ας περιμένουμε την Επιτροπή Επαγγελματικού Αθλητισμού. Το ότι ο Ψωμιάδης λέει ότι έφυγε είναι σημαντική εξέλιξη, μένει να το αποδείξουμε.
Γίνεται πολύς λόγος τελευταία για τα όσα συμβαίνουν στην ΑΕΚ. Όμως πολλά ερωτηματικά υπάρχουν και για τον Πανιώνιο.
"Σε λίγες ημέρες "μπαίνει" στην ΠΑΕ ΠΑΟΚ η Επιτροπή Επαγγελματικού Αθλητισμού και εξετάζει πρώτα το "πόθεν έσχες" του Μπατατούδη. Εάν ελεγχθεί και βρεθεί ελλιπές, ο κ. Μπατατούδης θα πάρει την άγουσα, όπως και ο Ψωμιάδης", δήλωσε ο υφυπουργός Αθλητισμού Γιώργος Λιάνης, που διακρίνεται εδώ με τον μεγαλομέτοχο του ΠΑΟΚ σε παλιότερη συνάντησή τους στη Βουλή
Ο Νέος Πανιώνιος δεν είναι νόμιμος, γιατί έχει ακολουθήσει δική του διαδρομή στο καθεστώς εκκαθάρισης, που δεν είναι αποδεκτή. Αυτό πιστεύει ακράδαντα ο κ. Βενιζέλος. Όταν εισήχθησαν σ' αυτό το καθεστώς οι ομάδες, μπήκαν και η ποδοσφαιρική ομάδα και η ομάδα μπάσκετ του Πανιωνίου. Το μεν μπάσκετ ακολούθησε τον δρόμο που ακολούθησαν ο ΠΑΟΚ και οι άλλες ομάδες, το ποδόσφαιρο, όμως, είχε άλλη έμπνευση. Όρισε μόνη της εκκαθαριστή. Τον ερασιτέχνη Πανιώνιο και τιμή εκκίνησης που δεν είχε προέλθει, όπως λέει ο νόμος, από διεθνείς ελεγκτικές εταιρείες. Αυτή η ιστορία πήγε στο υπουργείο Εμπορίου, που δεν ειδοποίησε το υπουργείο Πολιτισμού, για να τους εξηγήσει τι παρανομία είχε γίνει. Η δεύτερη, όμως καραμπινάτη παρανομία ήταν η τιμή εκκίνησης και οι διαδικασίες απόκτησης του πλειοψηφικού πακέτου. Γιατί ο νόμος προβλέπει ρητά αποκλεισμό των παλαιών στελεχών στις διαδικασίες. Ο κ. Μπέος είναι παλαιό στέλεχος, ήταν εκπρόσωπος του Πανιωνίου στην ΕΠΑΕ, κατά συνέπεια έπρεπε να αποκλειστεί από αυτή την ιστορία. Όμως είναι μέσα στα πράγματα. Έτσι, είναι μία περίπτωση ανάλογη με του Ψωμιάδη. Από εκεί η τσιμπίδα μπορεί τον πιάσει.
Πρόβλημα, και μάλιστα χρόνια, αντιμετωπίζει και ο ΠΑΟΚ;
Είναι αληθές ότι έχουμε ανεχθεί στον ΠΑΟΚ γεγονότα, όπως και σε άλλες μεγάλες ομάδες, και δεν μιλάω για την τωρινή εποχή, που ήταν καραμπινάτες παραβιάσεις του νόμου. Δεν το κρύβω, ότι αυτό που τον έσωσε ήταν το πολιτικό κόστος κάθε φορά. Γνωρίζω πώς, αλλά δεν έχει νόημα να το εξιστορώ. Σε λίγες ημέρες "μπαίνει" στην εταιρεία η Επιτροπή Επαγγελματικού Αθλητισμού και εξετάζει πρώτα το "πόθεν έσχες" του Μπατατούδη. Εάν ελεγχθεί και βρεθεί ελλιπές, ο κ. Μπατατούδης θα πάρει την άγουσα, όπως και ο Ψωμιάδης. Εάν από κάπου δεν προκύψει αυτό, τότε η Επιτροπή Επαγγελματικού Αθλητισμού θα κάνει τους οικονομικούς ελέγχους και θα επιβάλει τις επιπτώσεις που πρέπει. Πάντως, δεν είναι ωραίο μια ολόκληρη πόλη να μη θέλει, χρόνια τώρα, έναν άνθρωπο να κρατάει το τιμόνι της ομάδας και εκείνος να μη φεύγει.
Θεωρείτε ικανοποιητικές τις θέσεις της ΕΠΟ και της ΕΠΑΕ στο θέμα της ΑΕΚ;
Δεν θεωρώ τις θέσεις της Ποδοσφαιρικής Ομοσπονδίας, και κυρίως της διοργανώτριας ΕΠΑΕ, ικανοποιητικές. Τη θέση της ΕΠΑΕ, μάλιστα, την θεωρώ εξόχως υποκριτική, αλλά το κατανοώ. Η ΕΠΑΕ προστάτευε όλα τα παιδιά της και μέσα σ' αυτά υπήρχαν και καλά και κακά. Αυτό που θα περίμενα παραπάνω, θα ήταν μόνη της η ΕΠΑΕ να είχε αποβάλει από τις τάξεις της και να μην ανεχόταν παρόμοια φαινόμενα, διότι δεν είναι "ο σώζων εαυτόν σωθήτω", αλλά "ο σώζων εαυτόν σώζει και τους άλλους".
ΜΕΤΑΚΙΝΗΣΕΙΣ ΟΠΑΔΩΝ
Στα όρια του εκβιασμού ο τρόπος με τον οποίο οι ομάδες ήθελαν να μου επιβάλουν τις απόψεις τους
Αφότου ανέλαβα τη θέση του υφυπουργού Πολιτισμού, αρμόδιου για θέματα αθλητισμού, ξεκαθάρισα από την πρώτη στιγμή ότι είμαι εναντίον της μη μετακινήσεως τον οπαδών ανά την επικράτεια, ανέφερε ο υφυπουργός Αθλητισμού απαντώντας σε σχετική ερώτηση. Και συνέχισε: Γιατί, ενώ μιλάμε για επιστροφή των φιλάθλων στα γήπεδα, μόνοι μας κλείνουμε τις πόρτες. Η Αστυνομία ζήτησε φέτος αναβολές αγώνων και μη μετακινήσεις οπαδών για ψύλλου πήδημα. Σέβομαι απεριόριστα τον ρόλο της Αστυνομίας που θέλει να προστατεύσει, αλλά αυτό το μέτρο θα πρέπει να εφαρμόζεται μόνο σε ακρότατες περιπτώσεις. Ούτε μία σχεδόν από τις φετινές δεν είχε αυτόν τον χαρακτήρα. Η καθυστέρηση της απόφασης, την οποία παραδέχομαι, δεν είναι γιατί ήθελα εγώ να παίξω τον ρόλο του Ποντίου Πιλάτου, αλλά γιατί και ο κ. Βενιζέλος και εγώ συνειδητά προσπαθήσαμε να γίνει η μετακίνηση των φιλάθλων. Δεν το κρύβω, ότι όταν ξέραμε πια πως με το νέο έγγραφο της Αστυνομίας ήταν μονόδρομος η μετακίνηση, λόγω κυρίως των γεγονότων του Ναυπλίου, εγώ προσωπικά καθυστέρησα άλλες 24 ώρες την έκδοση της απόφασης και το παραδέχομαι αυτό για να εκτονωθεί το κλίμα στη Θεσσαλονίκη.
Και θέλω να τελειώσω λέγοντας κάτι σημαντικό. Οι τρόποι με τους οποίους και οι δύο ομάδες προσπάθησαν να επιβάλουν, σ' εμένα κυρίως που είχα την αρμοδιότητα για την έκδοση της απόφασης, να συρθώ στη δική τους άποψη, ήταν πολύ πέραν του μέτρου άκομψοι και στα όρια του εκβιασμού. Το είπα αυτό σε κάποιον πρόεδρο που επιχείρησε να κρίνει τις δηλώσεις μου: ότι εάν ο ίδιος εκρίνετο από τις δηλώσεις του, θα ήταν από πολύ καιρό εκτός αθλητισμού! Να μας αφήσουν να κάνουμε τη δουλειά μας. Τα ίδια θα έκανα, εάν υπήρχε θέμα μετακίνησης των οπαδών του Παναθηναϊκού στην Τούμπα. Ομολογώ ότι με λύπη μου έβαλα την υπογραφή μου σ' αυτήν την υπόθεση, και για να είμαι ειλικρινής δεν θα ήθελα να έχω αυτήν την αρμοδιότητα, αφού το ποδόσφαιρο είναι ανεξάρτητο. Η αρμοδιότητα θα έπρεπε να ανήκει στην ΕΠΑΕ, που μαζί με την Αστυνομία και τη ΔΕΑΒ θα έπρεπε να παίρνουν την εκάστοτε ευθύνη.
Ας περάσουμε στο θέμα της ΕΠΟ. Ο υπουργός κ. Βενιζέλος είπε ότι γνωρίζει το πόρισμα του Ελεγκτικού Συμβουλίου για κακοδιαχείριση στην Ομοσπονδία από το 2001, και ότι κακώς αυτό δεν έχει σταλεί στον εισαγγελέα. Θα το στείλετε και πότε;
Ανέφερα στους δημοσιογράφους, όταν ανέλαβα, ότι δεν βρήκα τέτοιο πόρισμα στο γραφείο μου, ενώ βρήκα για το ταε-κβο-ντο. Εάν το είχα βρει, θα το είχα στείλει από την πρώτη στιγμή. Μετά, με υπόδειξη των δημοσιογράφων αναζήτησα το πόρισμα στις υπηρεσίες της ΓΓΑ και το βρήκα. Και ήταν θέμα που συζήτησα κάποια στιγμή και με τον κ. υπουργό, εάν θα έπρεπε να το στέλναμε, γιατί ήδη είχαμε κινήσει τη διαδικασία της Επιτροπής. Εάν ο κ. υπουργός διατύπωσε αυτό που λέτε, τότε μπορούμε κάλλιστα να πούμε ότι είναι εκεί!