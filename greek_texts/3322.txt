Το 70% εισάγεται σε ΑΕΙ και ΤΕΙ
Δύο στους τρεις υποψηφίους για την Τριτοβάθμια Εκπαίδευση (περίπου το 70%) θα εισαχθούν εφέτος στα ΑΕΙ και στα ΤΕΙ. Ειδικότερα 85-90 χιλιάδες υποψήφιοι της Γ' Τάξης των Ενιαίων Λυκείων (δημόσιων και ιδιωτικών) θα διεκδικήσουν φέτος περίπου 67 χιλιάδες θέσεις στα ΑΕΙ και στα ΤΕΙ της χώρας.
Παράλληλα περίπου 10 χιλιάδες απόφοιτοι παλαιότερων ετών υπολογίζεται ότι θα διαγωνιστούν στην κατηγορία του 10% για 8 χιλιάδες θέσεις, ενώ πάνω από 35 χιλιάδες θα είναι οι μαθητές του Β' Κύκλου των ΤΕΕ οι οποίοι θα διεκδικήσουν 6.000 - 6.500 θέσεις στα ΤΕΙ της χώρας.
Το ΥΠΕΠΘ πιέζεται από πολλά ΑΕΙ για μείωση του αριθμού των εισακτέων· είναι, όμως, σίγουρο ότι αυτός δεν θα είναι μικρότερος από 80 χιλιάδες (ήταν 81.411 το 2002 και 82 χιλιάδες το 2001 και το 2000) καθώς αφενός πέντε τουλάχιστον νέα Τμήματα θα λειτουργήσουν τη νέα ακαδημαϊκή χρονιά 2003 - 2004 και αφετέρου τον Μάιο - Ιούνιο του 2003 πάνω από 130 χιλιάδες υποψήφιοι θα διαγωνιστούν για μία θέση στην Τριτοβάθμια Εκπαίδευση.
Αδιευκρίνιστος είναι ακόμη ο αριθμός εισακτέων στις Στρατιωτικές και Αστυνομικές Σχολές, αναμένεται, όμως, ότι θα δοθούν συνολικά πάνω από 2 χιλιάδες θέσεις.
Παράλληλα οι υποψήφιοι θα βρουν τη νέα χρονιά τουλάχιστον 244 Τμήματα ΑΕΙ, αφού έχει ήδη αποφασιστεί από το ΥΠΕΠΘ να λειτουργήσουν από το προσεχές ακαδημαϊκό έτος 2003-04 πέντε νέα Τμήματα στο Πανεπιστήμιο Πελοποννήσου. Πρόκειται για το Τμήμα Οικονομικών Επιστημών που θα λειτουργήσει στην Τρίπολη, το Τμήμα Ιστορίας, Αρχαιολογίας και Διαχείρισης Πολιτισμικών Αγαθών στην Καλαμάτα, το Τμήμα Κοινωνικής και Εκπαιδευτικής Πολιτικής στην Κόρινθο, το Τμήμα Μουσικών Σπουδών και Ορχηστικής Τέχνης στο Ναύπλιο και το Τμήμα Οργάνωσης και Διοίκησης Θεσμών Αθλητισμού στη Σπάρτη.
Ακόμη οι υποψήφιοι θα βρουν και 176 Τμήματα των ΤΕΙ ενώ δεν έχει αποκλειστεί από το ΥΠΕΠΘ η λειτουργία και νέων Τμημάτων από το 2003-04. Όπως και να έχει, οι φετινοί υποψήφιοι θα έχουν να επιλέξουν ανάμεσα σε 420 συνολικά Τμήματα ΑΕΙ - ΤΕΙ, τα οποία εδρεύουν σε 50 περιοχές της χώρας (χωρίς να συμπεριλαμβάνονται τα Στρατιωτικά - Αστυνομικά). Τι αλλαγές θα ισχύσουν και τι πρέπει να γνωρίζουν όσοι θα διεκδικήσουν την εισαγωγή τους στην Τριτοβάθμια Εκπαίδευση το επόμενο έτος;
Η προσαρμογή του προφορικού βαθμού
Δύο στους τρεις υποψηφίους θα εισαχθούν εφέτος στην Τριτοβάθμια ΕκπαίδευσηΗ προσαρμογή του προφορικού βαθμού στο γραπτό στις δύο μονάδες θα υπολογίζεται μόνο για την πρόσβαση στα Πανεπιστήμια και όχι για το Απολυτήριο. Δηλαδή η προσαρμογή στις δύο μονάδες θα ισχύει πλέον μόνο για τους βαθμούς των μαθημάτων που αναγράφονται στη Βεβαίωση Πρόσβασης. Δεν θα ισχύει για τους βαθμούς των μαθημάτων που αναγράφονται στο Απολυτήριο.
Για τη Βεβαίωση Πρόσβασης, όμως, ο προφορικός βαθμός υπολογίζεται κατά 30%, ενώ ο γραπτός βαθμός κατά 70%.
Παράδειγμα: υποψήφιος που έχει προφορικό βαθμό στα Μαθηματικά 15 και γράφει για 10 θα βγάλει τους εξής μέσους όρους για το Απολυτήριο και για τη Βεβαίωση Πρόσβασης: Για το Απολυτήριο: (15 + 10): 2 = 25: 2 = 12,5.
Για τη Βεβαίωση Πρόσβασης: το 15, με βάση την προσαρμογή στις 2 μονάδες, θα γίνει 12. Κατόπιν ο νέος προφορικός βαθμός, που είναι το 12, θα πολλαπλασιαστεί με το 0,3 - εφόσον για την πρόσβαση στα ΑΕΙ και στα ΤΕΙ ο προφορικός μετράει κατά 30%. Ο γραπτός βαθμός θα πολλαπλασιαστεί επί το 0,7 - εφόσον ο γραπτός για την πρόσβαση μετράει κατά 70%.
Θα έχουμε δηλαδή: (12 Χ 0,3) + (10 Χ 0,7) = 3,6 + 7 = 10,6.
Έτσι, λοιπόν, ο υποψήφιος του παραδείγματός μας θα έχει βαθμό για τα Μαθηματικά 12,5 στο Απολυτήριο, αλλά 10,6 στη Βεβαίωση Πρόσβασης.
Οι υποψήφιοι των ΤΕΕ
Για την πρόσβαση στην Τριτοβάθμια Εκπαίδευση σε σχέση με πέρυσι η μόνη αλλαγή, η οποία έχει ανακοινωθεί από το προηγούμενο σχολικό έτος, αφορά τους αποφοίτους ΤΕΕ, για τους οποίους απαιτείται πλέον εξέταση και στα οικεία Ειδικά Μαθήματα προκειμένου να εισαχθούν σε Τμήματα των ΤΕΙ για τα οποία απαιτείται εξέταση σε ειδικά μαθήματα.
Συγκεκριμένα, από φέτος όσοι απόφοιτοι των ΤΕΕ δηλώνουν προτίμηση για Τμήμα που απαιτεί εξέταση σε ειδικό μάθημα, όπως τα Τμήματα Τουριστικών Επιχειρήσεων, Συντήρησης Έργων Τέχνης κ.λπ. εκτός από τα Μαθηματικά, τη Νεοελληνική Γλώσσα και το μάθημα ειδικότητας, θα εξετάζονται και στα αντίστοιχα ειδικά μαθήματα που απαιτούνται για τα Τμήματα αυτά. Επίσης φέτος οι απόφοιτοι όλων των ειδικοτήτων του Τομέα Γεωπονίας, Τροφίμων και Περιβάλλοντος θα εξετάζονται στο κοινό για όλες τις ειδικότητες μάθημα ειδικότητας Οργάνωση και Διοίκηση Γεωργικών Επιχειρήσεων, αντί τριών διαφορετικών, ανάλογα με την ειδικότητα, όπου εξετάζονταν πέρυσι.
Οι απόφοιτοι των ΤΕΕ υποβάλλουν το μηχανογραφικό τους δελτίο το δεύτερο δεκαπενθήμερο του Μαρτίου. Η υποψηφιότητα των μαθητών του Β' Κύκλου που θα υποβάλουν το μηχανογραφικό τον Μάρτιο οριστικοποιείται αμέσως μετά την έκδοση των αποτελεσμάτων απόλυσης και θα είναι τελικά υποψήφιοι όσοι αποκτήσουν το πτυχίο του Β' Κύκλου.
Οι απόφοιτοι
Όσοι έχουν απολυτήριο Ενιαίου Λυκείου ή άλλου τύπου Λυκείου και θέλουν να λάβουν μέρος στις εξετάσεις φέτος πρέπει να υποβάλουν σχετική αίτηση μέσα στην αποκλειστική προθεσμία 3-10 Φεβρουαρίου. Η αίτηση είναι έντυπη και υποβάλλεται στο Λύκειο από όπου αποφοίτησαν ή στο πλησιέστερο της κατοικίας τους, αν άλλαξαν τόπο κατοικίας. Με την αίτηση αυτή εκτός από τη βούληση για συμμετοχή στις εξετάσεις δηλώνουν και την Κατεύθυνση στα μαθήματα της οποίας θα εξεταστούν, την επιθυμία τους να εξεταστούν ή όχι στο μάθημα Αρχές Οικονομικής Θεωρίας, καθώς και τα τυχόν ειδικά μαθήματα, εφόσον έχουν σκοπό να είναι υποψήφιοι για Σχολές που απαιτούν εξέταση σε ειδικό μάθημα. Η αίτηση αυτή δεν τροποποιείται ούτε αλλάζει, μπορεί όμως να ανακληθεί από τον ίδιο τον ενδιαφερόμενο ή εξουσιοδοτημένο εκπρόσωπό του, είκοσι ημέρες τουλάχιστον πριν από την έναρξη των εξετάσεων. Η ανάκληση της αίτησης είναι υποχρεωτική σε περίπτωση που ο υποψήφιος αλλάξει γνώμη και θελήσει να συμμετάσχει στην κατηγορία του 10% (χωρίς εξετάσεις), επειδή με την υποβολή τής νέας αίτησης κατατίθεται και η βεβαίωση πρόσβασης, η οποία επιστρέφεται μόνο αν ανακληθεί η παλιά αίτηση.
Η κατηγορία αυτή των υποψηφίων πρέπει να γνωρίζει ότι όσοι πήραν απολυτήριο Ενιαίου Λυκείου το έτος 2000 και θέλουν να λάβουν μέρος στις φετινές εξετάσεις, πρέπει να γνωρίζουν ότι δεν λαμβάνεται υπόψη ο προφορικός τους βαθμός για τη διαμόρφωση του βαθμού πρόσβασης και κατά συνέπεια ως βαθμός πρόσβασης λαμβάνεται μόνο ο φετινός γραπτός βαθμός.
Οι Στρατιωτικές Σχολές
Όσον αφορά τις Στρατιωτικές και Αστυνομικές Σχολές, η αίτηση που υποβάλλει ο υποψήφιος τον Φεβρουάριο είναι απαραίτητη για τη δημιουργία του αρχείου υποψηφίων που δίδεται στις Σχολές αυτές προκαταρκτικά για διευκόλυνσή τους. Για τη συμμετοχή στις προκαταρκτικές εξετάσεις ο μαθητής υποβάλλει τη σχετική αίτηση και τα δικαιολογητικά στην κάθε Σχολή όπου επιθυμεί να είναι υποψήφιος μέσα στη προθεσμία που ορίζεται από την προκήρυξη της Σχολής.
Η αίτηση στη Στρατιωτική Σχολή είναι βασική προϋπόθεση για να λάβει μέρος στις προκαταρκτικές εξετάσεις προκειμένου να κριθεί η ικανότητά του για φοίτηση στη συγκεκριμένη Σχολή.
Η υποψηφιότητα για τη Σχολή υποβάλλεται με το μηχανογραφικό δελτίο στο οποίο δηλώνεται και η σειρά προτίμησης του υποψηφίου για την κάθε Σχολή. Με άλλα λόγια, όποιος δεν υποβάλει αίτηση και τα απαραίτητα δικαιολογητικά στη Στρατιωτική Σχολή αποκλείεται από αυτήν τη Σχολή, ακόμη και αν τη δηλώσει στο μηχανογραφικό του δελτίο. Δεν είναι επίσης υποψήφιος σε Στρατιωτική ή Αστυνομική Σχολή όποιος δεν δηλώσει τη Σχολή αυτή στο μηχανογραφικό δελτίο, ακόμη και αν έχει κριθεί ικανός στις οικείες προκαταρκτικές εξετάσεις.
Αλλαγές στην εξέταση μαθήματος Μουσικής
Μεταβολές στον τρόπο εξέτασης του ειδικού μαθήματος Υπαγόρευση Μουσικού Κειμένου ανακοίνωσε το υπουργείο Παιδείας ότι θα ισχύσουν από τη νέα χρονιά (2002-03).
Συγκεκριμένα το μάθημα μετονομάζεται από Υπαγόρευση Μουσικού Κειμένου σε Έλεγχο Μουσικών Ακουστικών Ικανοτήτων, επειδή η ονομασία του μαθήματος ταυτίζεται με τον στόχο της εξέτασης, που είναι ο έλεγχος των μουσικών ακουστικών ικανοτήτων των υποψηφίων.
Όσον αφορά τον τρόπο εξέτασής του από το νέο έτος, θα ισχύσει το σύστημα των πολλαπλών επιλογών. Ειδικότερα: Η εξέτασή του θα περιλαμβάνει 5 ισοδύναμες βαθμολογικά ομάδες ερωτήσεων. Η κάθε ομάδα ερωτήσεων θα περιλαμβάνει τέσσερις ισοδύναμες βαθμολογικά ερωτήσεις και για κάθε ερώτηση θα δίνονται πέντε δυνατές επιλογές απάντησης. Για κάθε ερώτηση οι υποψήφιοι θα ακούν ξεχωριστά το αντίστοιχο μουσικό κείμενο και θα έχουν τη δυνατότητα να επιλέξουν τη σωστή απάντηση μεταξύ των πέντε δυνατών επιλογών που τους δίνονται για κάθε ερώτηση.
Με την κάθε ομάδα ερωτήσεων επιδιώκεται: α) Με την πρώτη ομάδα, αναγνώριση μελωδικών διαστημάτων. β) Με τη δεύτερη ομάδα, αναγνώριση συγχορδιών. γ) Με την τρίτη ομάδα, αναγνώριση διαδοχής συγχορδιών. δ) Με την τέταρτη ομάδα αναγνώριση μέτρου και ρυθμικών σχημάτων. ε) Με την πέμπτη ομάδα, αναγνώριση - ταύτιση μελωδιών.
Επιτυχών στο ειδικό μάθημα αυτό θα θεωρείται όποιος απαντήσει σωστά τουλάχιστον στις μισές ερωτήσεις (δέκα στις είκοσι).
Οι "Αρχές της Οικονομικής Θεωρίας"
Όσοι μαθητές έχουν επιλέξει ως μάθημα επιλογής τις Αρχές Οικονομικής Θεωρίας θα πρέπει να δηλώσουν αν επιθυμούν να εξεταστούν στο μάθημα αυτό σε εθνικό ή ενδοσχολικό επίπεδο.
Αυτό, γιατί το συγκεκριμένο μάθημα για όσους εξεταστούν σε αυτό σε εθνικό επίπεδο λαμβάνεται υπόψη στον υπολογισμό τού γενικού βαθμού πρόσβασης και στον υπολογισμό των μορίων για τις Σχολές του 5ου Επιστημονικού Πεδίου ως πρώτο μάθημα αυξημένης βαρύτητας.

Η υποβολή δήλωσης είναι υποχρεωτική και δεν μπορεί να ανακληθεί ή να αλλάξει μετά την υποβολή της.
Επειδή το μάθημα αυτό είναι γραπτώς εξεταζόμενο και μάθημα αυξημένης βαρύτητας για τους υποψηφίους Σχολών του 5ου Επιστημονικού Πεδίου, οι μαθητές πρέπει να γνωρίζουν ότι αν δηλώσουν ότι θα εξεταστούν σε εθνικό επίπεδο, εφόσον δεν προσέλθουν τη συγκεκριμένη ημέρα στις εξετάσεις εφαρμόζονται οι σχετικές διατάξεις που εφαρμόζονται για όλα τα μαθήματα που εξετάζονται σε εθνικό επίπεδο και σε καμία περίπτωση δεν επιτρέπεται να το εξετασθούν σε επίπεδο σχολικής μονάδας.
Για όσους αποφοίτους δηλώσουν ότι θα εξεταστούν στο μάθημα Αρχές Οικονομικής Θεωρίας, εφόσον δεν προσέλθουν στις εξετάσεις του συγκεκριμένου μαθήματος δεν θα τους χορηγηθεί η βεβαίωση πρόσβασης, αφού αυτή χορηγείται μόνο αν λάβουν μέρος στις εξετάσεις όλων των μαθημάτων.
Η κατηγορία του 10%
Οι απόφοιτοι που δεν θέλουν να δώσουν εξετάσεις, αλλά επιλέγουν να είναι υποψήφιοι για το 10% των θέσεων, υποβάλλουν το μηχανογραφικό δελτίο όπως και οι άλλοι υποψήφιοι τον Ιούλιο. Όσοι, όμως, από αυτούς επιθυμούν να είναι υποψήφιοι για Στρατιωτικές ή Αστυνομικές Σχολές πρέπει να υποβάλουν και αυτοί τη σχετική αίτηση στο Λύκειο 3-10 Φεβρουαρίου για τη δημιουργία του σχετικού αρχείου που είναι βασικό για τη διεξαγωγή των προκαταρκτικών εξετάσεων.
Διευκρινίζεται ότι την υποχρέωση αυτή την έχουν μόνο όσοι θα είναι υποψήφιοι για Στρατιωτικές και Αστυνομικές Σχολές. Όπως είναι γνωστό, η κατηγορία των υποψηφίων με το 10% δεν εξετάζεται ούτε σε ειδικό μάθημα. Οι υποψήφιοι αυτοί εξετάζονται μόνο στις πρακτικές δοκιμασίες, αν είναι υποψήφιοι για τα Τμήματα Φυσικής Αγωγής, για τις οποίες δεν απαιτείται υποβολή αίτησης, ή στις προκαταρκτικές εξετάσεις, αν είναι υποψήφιοι για Στρατιωτικές ή Αστυνομικές Σχολές.
Τα ειδικά μαθήματα
Όσοι από τους μαθητές της τελευταίας τάξης του Λυκείου έχουν σκοπό να είναι υποψήφιοι για τις Στρατιωτικές και Αστυνομικές Σχολές ή για τα Τμήματα Αρχιτεκτόνων, Ξένων Φιλολογιών, Μουσικών Σπουδών και γενικά για Τμήματα για τα οποία απαιτείται εξέταση σε ειδικό μάθημα ή πρακτική δοκιμασία θα πρέπει να υποβάλουν σχετική αίτηση - δήλωση στο Λύκειό τους από 3 έως 10 Φεβρουαρίου του 2003. Η αίτηση αυτή είναι έντυπη και χορηγείται από το Λύκειο, και δεν γίνεται δεκτή εκπρόθεσμη.