Να ξεπεράσουμε τις αδυναμίες
Εκλογές το 2004, επανέλαβε ο Πρωθυπουργός Κώστας Σημίτης χθες το βράδυ στο Εκτελεστικό Γραφείο του ΠΑΣΟΚ, και μαζί, αφού θυμήθηκε ότι το ΠΑΣΟΚ είναι το κόμμα της αλλαγής, επιτέθηκε με έντονο τρόπο στη Νέα Δημοκρατία.
Την κατηγόρησε για συνεχή σκανδαλολογία, την οποία απέδωσε σε έλλειψη θέσεων, και ότι εγκατέλειψε το στερεότυπο της μακέτας και καταπιάστηκε με εκείνο της κακοτεχνίας και της κακής ποιότητας. Όπως ανέφερε, η Ν.Δ. έχει εγκαταλείψει την κριτική στην κυβέρνηση για αδυναμία απορρόφησης των κονδυλίων του Γ' Κοινοτικού Πλαισίου Στήριξης και τώρα καταπιάνεται με μια νέα συνθηματολογία: εκείνη της αδιαφάνειας και του υπερβολικού κόστους.
Και πρόσθεσε: "Με μια λέξη προσπαθεί να ρίξει σκιές σε όλα αυτά που γίνονται. Είναι παράταξη της άρνησης. Το ΠΑΣΟΚ είναι παράταξη της δημιουργίας (…) Η χώρα, που αυτή τη στιγμή αποτελεί ένα απέραντο εργοτάξιο, θα έχει αλλάξει όψη το 2004, τη χρονιά που θα γίνουν οι εκλογές".
Χωρίς δισταγμούς
Ο κ. Σημίτης έκανε ιδιαίτερη αναφορά στα θέματα εξυγίανσης και διαφάνειας, σημειώνοντας ότι η κυβέρνηση έχει πάρει σειρά πρωτοβουλιών για περισσότερη διαφάνεια και το θεσμικό πλαίσιο που έχει καθιερώσει, έχει αποδώσει πολύ.
"Επαναλαμβάνω", είπε, "ότι όπου χρειάζεται εξυγίανση προχωρούμε χωρίς δισταγμούς. Αυτό δημιουργεί αντιδράσεις, όπως φαίνεται και στην πρόσφατη υπόθεση των εκβιασμών. Αυτές οι αντιδράσεις μάς αφήνουν αδιάφορους".
"Επιτελούμε αλλαγή στην Ελλάδα και το έργο μας αποτελεί την καλύτερη απόδειξη επ' αυτού", είπε ακόμη ο Πρωθυπουργός, που δεν δίστασε να κάνει κριτική για την εικόνα που εμφανίζει το ΠΑΣΟΚ ως κόμμα. "Θέλουμε ένα κόμμα που (….) έχει ρόλο πρωταγωνιστή αλλαγών και γι' αυτό αναμετράται αποτελεσματικά με κοινωνικές διακρίσεις, κατεστημένα συμφέροντα, συντηρητικές νοοτροπίες και συντεχνιακές στάσεις. Τον ρόλο αυτό δεν τον εκπληρώνει ικανοποιητικά το κόμμα σήμερα", τόνισε.
Ο κ. Σημίτης σημείωσε επίσης ότι "το ΠΑΣΟΚ πρέπει να είναι ένα κόμμα ανοιχτό στους πολίτες και την κοινωνία" και τους κάλεσε όλους να στηρίξουν την προσπάθεια για να προχωρήσει μπροστά το ΠΑΣΟΚ "δημιουργώντας τις προϋποθέσεις για ένα κόμμα που λειτουργεί ως φορέας αλλαγής και ανανέωσης". Υπενθύμισε ότι η κατάσταση στο ΠΑΣΟΚ έχει συζητηθεί κατ' επανάληψιν, χωρίς προφανώς να υπάρξουν συγκεκριμένες λύσεις, και υπογράμμισε ότι "πρέπει να βρούμε τους πρακτικούς, τους συγκεκριμένους τρόπους να ξεπεράσουμε τις αδυναμίες, να κινητοποιήσουμε τα στελέχη μας".
Ιράκ - Κυπριακό
Στην εισήγησή του στο Ε.Γ., ο κ. Σημίτης έκανε αναφορά στις εξελίξεις γύρω από το Ιράκ, αποδίδοντας το ψήφισμα του Συμβουλίου των υπουργών Εξωτερικών στην εντατική προεργασία της ελληνικής προεδρίας. Επανέλαβε δε ότι στόχος της κυβέρνησης ήταν και παραμένει η διαμόρφωση κοινής ευρωπαϊκής στάσης απέναντι στον επικείμενο πόλεμο και εξήγγειλε τη συνέχιση αυτής της προσπάθειας και τον επόμενο μήνα.
Σχετικά με το Κυπριακό, είπε ότι οι εξελίξεις χρειάζονται "ιδιαίτερη προσοχή" και χαρακτήρισε πιθανή την προοπτική της υποβολής εκ μέρους του ΟΗΕ "νέων σκέψεων" πριν από τις 28 Φεβρουαρίου.
"Εξελίσσεται καλά"
Όσον αφορά την ελληνική προεδρία, εκτίμησε ότι "εξελίσσεται καλά" και πως η προεδρία δεν είναι "προεδρία της κυβέρνησης", αλλά έχει εθνικό χαρακτήρα.
Αναφερόμενος στο άτυπο Συμβούλιο των υπουργών Εργασίας στο Ναύπλιο, είπε ότι "συγκρούσεις και βίαιες αντιπαραθέσεις μπορούν να αποφευχθούν αν αναδεικνύονται τα προβλήματα σε βάθος και σε όλες τις πτυχές τους. Δεν χρειάζονται αφορισμοί. Η δαιμονοποίηση των όποιων νέων προσεγγίσεων στον χώρο εργασίας και των εργασιακών σχέσεων είναι προφανές ότι δεν ωφελεί".
Ανασυγκρότηση με… κόμμα μέσα στο κόμμα
Μια ακόμη (τη δέκατη και βάλε) προσπάθεια για ανασυγκρότηση αρχίζει το ΠΑΣΟΚ, αλλά το μοντέλο που επελέγη μοιάζει θολό και χωρίς προσανατολισμό. Με απόφαση του Εκτελεστικού Γραφείου, έπειτα από περίπου 4.30' ώρες συνεδρίαση, δημιουργούνται πυρήνες στελεχών ανά νομαρχιακή ή τομεακή περιτροπή με "ειδικότητα" κατά θέμα (αγροτικά, αυτοδιοικητικά κ.λπ.), με στόχο να αποτελέσουν τη "μαγιά" για την ανασυγκρότηση του κόμματος. Η διαδικασία αυτή, που βαφτίστηκε "πυρήνωση", αντιμετωπίσθηκε με σκεπτικισμό από διάφορα στελέχη του Ε.Γ., τα οποία δεν ενστερνίσθηκαν απολύτως τους λόγους εφαρμογής ενός μοντέλου που δεν έχει δοκιμαστεί, και εκ κατασκευής εμπεριέχει κινδύνους. "Τι πάμε να φτιάξουμε; Ένα κόμμα μέσα στο κόμμα;" διερωτήθη ο Ευάγγελος Βενιζέλος.
Και ο Κώστας Σκανδαλίδης υπογράμμισε ότι, είτε γίνει η δικτύωση ή όπως αλλιώς ονομαστεί είτε όχι, σημασία έχει τι πολιτικές θα επεξεργαστεί και θα προωθήσει το κόμμα.
Δύο εισηγήσεις
Στη συνεδρίαση του Ε.Γ., παρουσιάστηκαν δύο εισηγήσεις, μία του γραμματέα του κόμματος Κ. Λαλιώτη και μία του Μιχ. Νεονάκη σε συνεργασία με τον γραμματέα του Τομέα Οργανωτικού Λ. Κατσικαρέλη. Οι δύο εισηγήσεις τελικά, και έπειτα από διεξοδική συζήτηση από την οποία δεν έλειψαν οι εντάσεις και οι αιχμηρές αναφορές, διαμορφώθηκαν σε ένα κείμενο. Από όσα ειπώθηκαν σημασία έχει η εκτίμηση του γραμματέα του Τομέα Οργανωτικού Λ. Κατσικαρέλη ότι "η κατάσταση στο οργανωμένο ΠΑΣΟΚ είναι δραματική" και πως η οργάνωση του ΠΑΣΟΚ πάσχει από εγωπάθεια.
Επιμόρφωση
Το Εκτελεστικό Γραφείο αποφάσισε να αναθέσει στο ΙΣΤΑΜΕ την επιμόρφωση των στελεχών του ΠΑΣΟΚ και για τον λόγο αυτό θα κινητοποιηθούν όλα τα στελέχη της κυβέρνησης και του κόμματος. Αποφασίσθηκε ακόμη οι εσωκομματικές εκλογές να πραγματοποιηθούν εντός του Ιουνίου και να λάβουν μέρος σε αυτές όσα μέλη του ΠΑΣΟΚ έλαβαν μέρος στις προσυνεδριακές διαδικασίες για το συνέδριο του 2001.
Μόνο που τα περίπου 300.000 εγγεγραμμένα μέλη θα κληθούν να συμπληρώσουν απογραφικό δελτίο για να πιστοποιηθεί η ταυτότητά τους…