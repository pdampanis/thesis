Πάρτι για τα 800 εκατ. Ευρώ
Απ' όσους θα παρευρεθούν αύριο το πρωί στην πολυτελή βίλα Boislande στην Ελβετία, η Αθηνά Ρουσέλ θα έχει το λιγότερο άγχος. Το μυαλό της βρίσκεται ήδη στο βραδινό πάρτι που θα κάνει στο σπίτι για να γιορτάσει την ενηλικίωσή της και λιγότερο στα… 800 εκατομμύρια ευρώ, που όπως αναμένεται θα έχει επισήμως κληρονομήσει.
Η μοναδική εγγονή και κληρονόμος του Αριστοτέλη Ωνάση κλείνει αύριο τα 18 της χρόνια και κληρονομεί την περιουσία που ο παππούς της άφησε στη μητέρα της, Χριστίνα. Τον παππού της δεν τον γνώρισε, αλλά στην εφηβική της ηλικία άκουσε και διάβασε πολλά γι' αυτόν. Τη μητέρα της ελάχιστα τη θυμάται. Ήταν δύο χρόνων όταν εκείνη πέθανε, τον Νοέμβριο του 1988. Εκτός από μια φωτογραφία στο κομοδίνο και ένα πολύτιμο ρολόι που συχνά φοράει - έστω κι αν δεν της αρέσουν τα ακριβά κοσμήματα - η Αθηνά ελάχιστα πράγματα έχει κρατήσει δίπλα της για να της θυμίζουν εκείνα τα χρόνια. Αύριο, όμως, η περιουσία που η Χριστίνα κληρονόμησε από τον Αριστοτέλη και που η ίδια προσπάθησε να αυξήσει και να προστατέψει με κάθε τρόπο περνάει στα χέρια της 18χρονης κοπέλας.
Σε "παλάτι" το πάρτι
Το μόνο που απομένει είναι να υπογραφούν τα σχετικά έγγραφα, ώστε η κυριότητα ολόκληρης της περιουσίας να περάσει στα χέρια της Αθηνάς. Σύμφωνα με πληροφορίες, η ειδική αυτή τελετή θα γίνει στη Ελβετία, σε ένα παλάτι 1.800 τετραγωνικών μέτρων, όπου κάποτε διέμεναν η Χριστίνα Ωνάση και ο Τιερί Ρουσέλ. Το πολυτελές οίκημα απέχει περίπου μισή ώρα από το σπίτι της Αθηνάς, στα προάστια της Ζυρίχης. Εκτός από την Αθηνά παρόντες θα είναι ο πατέρας της, Τιερί Ρουσέλ, ένας από τους Ελβετούς δικηγόρους της οικογένειας, ίσως ο κ. Ν. Σάραντζ, καθώς και εκπρόσωποι της Αρχής Επιτροπείας Ανηλίκων (πρόκειται για τον κρατικό φορέα που αυτεπαγγέλτως ανέθεσε στην εταιρεία KPMG τη διαχείριση της περιουσίας μέχρι την ενηλικίωση της Αθηνάς) και, φυσικά, της διαχειρίστριας εταιρείας.
Σε αναμονή…
Το διεθνές ενδιαφέρον για την αυριανή μέρα είναι ιδιαίτερα αυξημένο καθώς η Αθηνά Ρουσέλ αυτομάτως θα γίνει ένας από τους πλουσιοτέρους ανθρώπους του πλανήτη. Υπάρχει, όμως, και μια άλλη διάσταση, το… ζουμί στην υπόθεση, που δεν πρόκειται να αποκαλυφθεί παρά μόνο τις επόμενες μέρες. Κι αυτό δεν είναι άλλο από το τι πρόκειται να κάνει η Αθηνά τα χρήματα. Μέχρι στιγμής ένα πράγμα θεωρείται δεδομένο: η Αθηνά έχει λάβει τη συγκεκριμένη απόφαση μαζί με τον πατέρα της. Θεωρείται, μάλιστα, πολύ πιθανό στη διάρκεια της αυριανής τελετής η κληρονόμος του Αριστοτέλη Ωνάση να ανακοινώσει την πρόθεσή της αυτή.
Περιμένουν εκπλήξεις
Άνθρωποι προσκείμενοι στην οικογένεια Ρουσέλ έλεγαν χθες στα "ΝΕΑ" ότι "μπορεί να εκπλαγούν πολλοί από τον τρόπο που θα επιλέξει η Αθηνά να διαχειριστεί την περιουσία της". Αυτό ενδεχομένως να σημαίνει ότι η εγγονή του Ωνάση θα ανανεώσει την "εμπιστοσύνη" της στην KPMG, με αποτέλεσμα η ελβετική εταιρεία να συνεχίσει να διαχειρίζεται τα μετρητά και τα ακίνητα της Αθηνάς… μέχρι νεωτέρας. Από την άλλη πάλι πλευρά, δεν αποκλείεται η 18χρονη κοπέλα να έχει αφήσει την πρωτοβουλία αυτή στον πατέρα της, ο οποίος να έχει ήδη επιλέξει διάφορες εταιρείες ή μεγάλες τράπεζες για να τους δώσει μερίδιο από τα 800 εκατομμύρια ευρώ να διαχειριστούν.
Φίλοι της οικογένειας Ρουσέλ, πάντως, διέδιδαν ότι καμία απόφαση δεν έχει ληφθεί ερήμην της Αθηνάς και πως οποιαδήποτε εξέλιξη σημειωθεί θα έχει την προηγούμενη έγκρισή της. Η Αθηνά τον τελευταίο ενάμιση χρόνο περνά αρκετόν καιρό στο Βέλγιο, όπου πηγαίνει σχολείο και βελτιώνει τις επιδόσεις της στο άθλημα της ιππασίας, μιας και δεν έχει κρύψει το ενδιαφέρον της για μια Ολυμπιακή συμμετοχή. Πληροφορίες τη θέλουν να "περνά μιαν από τις καλύτερες περιόδους της ζωής της", αφού η ενηλικίωσή της "τής λύνει τα χέρια από πολλούς… οικογενειακούς καταναγκασμούς".
Από τον Αριστοτέλη το 1975 στην Αθηνά το 2003
Μετρητά σε δεκάδες τράπεζες του κόσμου, ομόλογα, εκατοντάδες τίτλοι μετοχών, μεγάλες ποσότητες χρυσού και έργα τέχνης αποτελούν το μεγαλύτερο κομμάτι της περιουσίας της Αθηνάς Ρουσέλ που υπολογίζεται στα 800 εκατομμύρια ευρώ. Από την κολοσσιαία αυτή περιουσία δεν λείπουν και τα ακίνητα, με πρώτο και… ακριβότερο τον Σκορπιό. Η περιουσία αυτή αποτελεί στην ουσία το δεύτερο μεγαλύτερο κομμάτι της κληρονομιάς του Αριστοτέλη Ωνάση που άφησε το 1975, λίγο πριν πεθάνει, στην κόρη του Χριστίνα. Το άλλο μισό πήγε στο Κοινωφελές Ίδρυμα Αλέξανδρος Ωνάσης που συνεστήθη την ίδια χρονιά με έδρα το Λίχτενσταϊν, σύμφωνα με την επιθυμία του Έλληνα κροίσου.
Δεκατρία χρόνια μετά τον θάνατο του Ωνάση, τον Οκτώβριο του 1988, η Χριστίνα αφήνει την περιουσία της στη μικρή Αθηνά με τον όρο να τη διαχειρίζονται μέχρι την ενηλικίωσή της τέσσερα μέλη του Διοικητικού Συμβουλίου του Ιδρύματος Ωνάση και ο Τιερί Ρουσέλ. Η διαχείριση της περιουσίας περνά από… 40 κύματα και καταλήγει στην ελβετική KPMG. Ο πρόεδρος του Ιδρύματος κ. Στέλιος Παπαδημητρίου είχε δηλώσει ότι "εμείς τριπλασιάσαμε την περιουσία της Αθηνάς". Αυτή, λοιπόν, η περιουσία, εκτός από τα μετρητά, περιλαμβάνει ένα ακόμα νησάκι κοντά στον Σκορπιό, τη Σπάρτη, 80 στρέμματα στη Λευκάδα, παραθαλάσσιες εκτάσεις στη Δυτική Στερεά Ελλάδα, ένα μεγάλο κτήμα στη Γλυφάδα, πολυτελή διαμερίσματα στις Βρυξέλες, στο Παρίσι, στο Λονδίνο, σαλέ στο Σεν Μόριτς της Ελβετίας και δεκάδες εταιρείες σε όλο τον κόσμο, περίπου 120 σύμφωνα με κάποιες εκτιμήσεις.