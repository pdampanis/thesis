Μειωμένα, αλλά ακριβά τα τέλη τηλεφωνίας
Τα ακριβότερα τέλη στην Ευρώπη εξακολουθούν να πληρώνουν οι Έλληνες, όταν τηλεφωνούν από τα σταθερά τηλέφωνά τους προς τα κινητά των εταιρειών CosmOTE, Vodafone, Telestet και Q-Telecom.
Οι νέες τιμές για τις κλήσεις από τα σταθερά προς τα κινητά τηλέφωνα, οι οποίες ανακοινώθηκαν πρόσφατα και θα ισχύσουν από την 1η Φεβρουαρίου, παρ' ότι περιλαμβάνουν μειώσεις που φτάνουν μέχρι και 30%, μοιάζουν περισσότερο με σταυρόλεξο, καθώς διαφοροποιούνται από εταιρεία σε εταιρεία, τόσο ως προς το ύψος τους όσο και ως προς τον ελάχιστο χρόνο χρέωσης.
Τα νέα τιμολόγια
Ειδικότερα, τα νέα τιμολόγια προβλέπουν:
- Για τις κλήσεις από τα σταθερά τηλέφωνα προς τα κινητά της CosmOTE το συνολικό κόστος θα είναι 0,23 ευρώ ανά λεπτό, εκ των οποίων 0,05 ευρώ θα παρακρατούνται από τον ΟΤΕ. Η ελάχιστη χρέωση θα είναι 0,13 ευρώ (5 μονάδες χρέωσης) για κλήσεις διάρκειας έως 33,9 δευτερόλεπτα. Για κλήσεις άνω των 33,9 δευτερολέπτων η χρέωση θα είναι 0,026 ευρώ (1 μονάδα χρέωσης) ανά 6,78 δευτερόλεπτα.
- Για κλήσεις προς κινητά Vodafone το κόστος θα είναι 0,24 ευρώ ανά λεπτό, εκ των οποίων 0,05 ευρώ θα παρακρατούνται από τον ΟΤΕ. Η ελάχιστη χρέωση θα είναι 0,182 ευρώ (7 μονάδες χρέωσης) για κλήσεις διάρκειας έως 45,5 δευτερόλεπτα. Για κλήσεις άνω των 45,5 δευτερολέπτων η χρέωση θα είναι 0,026 ευρώ (1 μονάδα χρέωσης) ανά 6,5 δευτερόλεπτα.
Για τα υπόλοιπα δίκτυα (Telestet, Q-Telecom) ισχύουν τα σημερινά τιμολόγια, τα οποία όμως εκτιμάται ότι επίσης θα μειωθούν (αναγράφονται αναλυτικά στον διπλανό πίνακα).
Υπενθυμίζεται ότι η Εθνική Επιτροπή Τηλεπικοινωνιών και Ταχυδρομείων (ΕΕΤΤ) εδώ και αρκετό καιρό είχε ζητήσει από τον ΟΤΕ και τις εταιρείες CosmOTE και Vodafone, που θεωρούνται "εταιρείες με σημαντική ισχύ στην αγορά", να μειώσουν τα τέλη αυτά τουλάχιστον κατά 48%.
Στόχος της ΕΕΤΤ είναι η μείωση των τηλεπικοινωνιακών δαπανών όλων των χρηστών (επιχειρήσεων, οικιακών χρηστών), μέσω της μείωσης των τελών τερματισμού των κλήσεων που ορίζονται από τις εταιρείες κινητής τηλεφωνίας.
Η Ελλάδα, συγκρινόμενη με τις υπόλοιπες χώρες-μέλη της Κοινότητας, τις ΗΠΑ και την Ιαπωνία, βάσει των στοιχείων της Ε.Ε. κατατάσσεται ως η δεύτερη πιο ακριβή χώρα (μετά την Πορτογαλία), εξαιτίας των τσουχτερών τιμολογίων των κλήσεων από σταθερό τηλέφωνο σε κινητό.