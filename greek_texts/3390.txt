Πυρά Κακλαμάνη κατά υπουργών
Κριτική στους υπουργούς που δεν "πατάνε" στη Βουλή έκανε χθες από την έδρα ο πρόεδρος του σώματος. Ο κ. Κακλαμάνης, μιλώντας προς το σώμα, τόνισε σε αυστηρό ύφος: "Να διαβιβαστεί στους υπουργούς ότι όταν ερωτώνται θα παρίστανται οι ίδιοι, εκτός κι αν έχουν κώλυμα, το οποίο θα πρέπει να γνωστοποιούν στον πρόεδρο της Βουλής, ώστε να είναι σε θέση να εξηγήσει στο σώμα, για να μη θεωρείται η απουσία τους ως έλλειψη και του οφειλόμενου ακόμα σεβασμού στις διαδικασίες του ελέγχου". Κι αυτό, γιατί "τελευταίως υπάρχει η τάση να μην προσέρχονται κατά κανόνα οι υπουργοί στον κοινοβουλευτικό έλεγχο", σχολίασε κλείνοντας προσωρινά το θέμα, αφού σκοπεύει να το θέσει και στο Εκτελεστικό Γραφείο του ΠΑΣΟΚ.
"Ήταν στην Αθήνα"
Αφορμή έδωσε η απουσία από την αίθουσα του υπουργού Εθνικής Άμυνας Γιάννου Παπαντωνίου, ο οποίος έπρεπε να απαντήσει σε ερώτηση του πρώην αναπληρωτή υπουργού Εξωτερικών Γιάννη Καψή για τις δηλώσεις του αρχηγού του Ναυτικού περί αιτήματος των ΗΠΑ να στείλει η Ελλάδα και δεύτερο πολεμικό πλοίο στον Περσικό.
Αντ' αυτού είχε προσέλθει στη Βουλή ο υφυπουργός Εθνικής Άμυνας Λουκάς Αποστολίδης, ο οποίος και επέμεινε, πρώτον, ότι δεν τίθεται ζήτημα με τον αρχηγό του Ναυτικού και, δεύτερον, ότι "οι ΗΠΑ δεν πιέζουν σήμερα για δεύτερο πλοίο". Ο υφυπουργός απέφυγε πάντως να εξηγήσει στο σώμα γιατί δεν ήρθε στη Βουλή ο κ. Παπαντωνίου, ωστόσο από το προεδρείο της Βουλής γινόταν αργότερα γνωστό πως ο υπουργός Εθνικής Άμυνας βρισκόταν χθες στην Αθήνα.
Με υφυπουργούς
Αλλά το πρόβλημα δεν παρουσιάσθηκε μόνο με το υπουργείο Εθνικής Άμυνας. Τον τελευταίο καιρό οι υπουργοί "στέλνουν" τους υφυπουργούς για να απαντάνε σε ερωτήσεις. Και ήδη από την αντιπολίτευση έχει εγερθεί πολλές φορές θέμα, κυρίως από τους κ.κ. Κ. Μητσοτάκη και Μ. Έβερτ, ενώ ο αρχηγός της Ν.Δ. Κώστας Καραμανλής έχει επικρίνει και τον ίδιο τον πρωθυπουργό, "γιατί κι αυτός απαξιώνει τη Βουλή όταν δεν απαντά σε ερωτήσεις που τον αφορούν και στέλνει στη θέση του υπουργούς".